शीर्षक,विवरण
प्रधानमन्त्री ओलीसँग इजिप्ट र पोर्चुगलका प्रधानमन्त्रीको छुट्टछुट्टै भेटवार्ता,"सेभिया (स्पेन) — संयुक्त राष्ट्रसंघको ‘विकासको लागि वित्त’सम्बन्धी चौथो अन्तर्राष्ट्रिय सम्मेलनका क्रममा स्पेनको सेभियामा रहेका प्रधानमन्त्री केपी शर्मा ओली र इजिप्टका प्रधानमन्त्री डा. मोस्तफा कमाल माडबुलीसँग सोमबार द्विपक्षीय भेटवार्ता भएको छ ।भेटका अवसरमा दुईपक्षीय सम्बन्ध र आपसी हितका विविध पक्षमा छलफल भएको थियो । प्रधानमन्त्री ओलीका साथ प्रधानमन्त्रीका मुख्य सल्लाहकार विष्णुप्रसाद रिमाल, परराष्ट्र मन्त्रालयका सचिव अमृतबहादुर राई, प्रधानमन्त्री तथा मन्त्रिपरिषद् कार्यालयका सचिव राजकुरमा श्रेष्ठ, स्पेनका लागि नेपाली राजदूत शनिल नेपाललगायत सहभागी थिए ।यसैगरी आजै यहाँ प्रधानमन्त्री ओली र पोर्चुगलका प्रधानमन्त्री लुइ मोन्टेनेग्रोबीच द्विपक्षीय भेटवार्ता भएको छ ।भेटका अवसरमा दुईपक्षीय सम्बन्ध र आपसी हितका विविध पक्षबारे छलफल भएको थियो ।"
"नागार्जुनका निलम्बित मेयर बस्नेतलाई ११ वर्ष कैद, ३१ करोड १८ लाख जरिवाना","काठमाडौँ — सम्पत्ति शुद्धीकरण र भ्रष्टाचार मुद्दामा नागार्जुन नगरपालिकाका निलम्बित मेयर मोहनबहादुर बस्नेतलाई करिब ११ वर्ष कैद सजाय भएको छ । यस्तै ३१ करोड १८ लाख ६२ हजार १ सय ७८ रुपैयाँ जरिवानाको सजाय सुनाइएको छ ।अख्तियार दुरुपयोग अनुसन्धान आयोगले दायर गरेको सम्पत्ति शुद्धीकरण र भ्रष्टाचारसम्बन्धी मुद्दामा विशेष अदालतका अध्यक्ष न्यायाधीश टेकनारायण कुँवर र अर्का न्यायाधीश रामबहादुर थापाको इजालासले गत असार ६ मा बस्नेतलाई दोषी ठहर गरेकामा सोमबार सजाय निर्धारण गरेको हो । दोषी ठहर बस्नेत २०७४ र २०७९ को स्थानीय निर्वाचनमा कांग्रेसबाट मेयर निर्वाचित भएका थिए ।सजाय निर्धारण गर्दै विशेषले व्यापारीबाट घुस लिएको कसुरमा उनलाई २ करोड ३० लाख ६१ हजार ५ सय ८ रुपैयाँ जरिवाना र ८ वर्ष कैद सजाय सुनाएको हो । मेयरको पद दुरुपयोग गरेकामा थप ३ महिना कैद सजाय गरिएको छ । यस्तै सम्पत्ति शुद्धीकरणतर्फ उनलाई १३ करोड १२ लाख ७३ हजार ३२ रुपैयाँ बिगो कायम भएकामा बिगोको दोब्बर २६ करोड २५ लाख ४६ हजार ६४ रुपैयाँ जरिवाना सुनाइएको हो ।सम्पत्ति शुद्धीकरणतर्फ अदालतले थप ३ वर्ष कैद सजाय तोकेको हो । यस्तै अदालतले २ करोड ६२ लाख ५४ हजार ६सय ६ रुपैयाँ ४६ पैसा पनि थप जरिवानाबापत सजाय निर्धारण गरेको हो ।यस्तै बस्नेतबाट अपराधपीडित राहत कोषमा १ करोड ५ लाख १ हजार ४२ रुपैयाँ जम्मा गर्न पनि अदालतले आदेश दिएको छ ।बस्तेलाई घुस दिएको कसुरमा पद्मा कोलोनी प्रालि र पद्मा मर्चेन्टका अध्यक्ष राजुप्रसाद कँडेल तथा उनको संस्थाबाट जनही ९ लाख २२ हजार ४ सय ६० रुपैयाँ अपराधपीडित राहत कोषमा जम्मा गर्न आदेश गरिएको छ ।पद्मा कोलोनीका सञ्चालक कँडेलबाट ९ करोड २२ लाख ४६ हजार ३३ रुपैयाँ घुस लिएको र उक्त घुस प्रतिवादी बस्नेतले शुद्धीकरण गरेको भन्दै विशेषले गत असार ६ मा दोषी ठहर गरेको थियो ।अख्तियार दुरुपयोग अनुसन्धान आयोगले मेयर बस्नेत र व्यापारी कँडेलसहितलाई प्रतिवादी बनाएर १४ पुस २०८१ मा विशेष अदालतमा सम्पत्ति शुद्धीकरण मुद्दा दायर गरेको थियो । सोही मुद्दाको किनारा लगाउँदै विशेषले दुबैजनालाई दोषी ठहर गरेको हो । विशेषले सजाय निर्धारणका लागि भने असार १६ गतेलाई पेसी तोकेको छ । घरजग्गा कारोबारी राजुप्रसाद कँडेलबाट घूसबापत रकम लिएर त्यसलाई शुद्धीकरण गरेको अभियोगमा अख्तियारले बस्नेत, पत्नी उर्मिलासहितलाई प्रतिवादी बनाएर मुद्दा दायर गरेको थियो । विशेषले उर्मिला बस्नेतलाई भने सफाई दिएको छ ।सार्वजनिक पदको दुरुपयोग गरी बस्नेतले कँडेलबाट लिएको घूसलाई शुद्धीकरण गरी बस्नेतले अन्यत्रै लगानी गरेको विशेषमा अख्तियारले दायर गरेको अभियोगपत्रमा उल्लेख गरेको थियो । बस्नेत २०७४ र २०७९ गरी दुवै स्थानीय तह निर्वाचनमा कांग्रेसबाट मेयरमा विजयी भएका थिए । कँडेल भने पद्मा कोलोनी प्रालि र पद्मा मर्चेन्ट कम्पनी प्रालिका सञ्चालक हुन् । मेयर बस्नेतविरुद्ध घूस प्रकरणमा ९ करोड २२ लाख ४६ हजार ३२ रुपैयाँ बिगो कायम गरी दायर भएको सोही मितिको मुद्दामा पनि उनी दोषी ठहर भएका हुन् ।व्यापारी कँडेलबाट लिएको घूस शुद्धीकरण गरेको अभियोगमा अख्तियारले बस्नेतविरुद्ध १३ करोड १२ लाख ७३ हजार ३२ रुपैयाँ बिगो कायम गरी कैद र जरिवानाको सजाय मागदाबी गरेको थियो ।बस्नेतले नगर प्रमुखको पद दुरुपयोग गरी नागार्जुन नगरपालिकामै कार्यक्षेत्र रहेको घर/जग्गा व्यवसायी पद्मा कोलोनी प्रालि/पद्मा मर्चेन्ट कम्पनी प्रालि तथा जगतगुरु कृपालु प्रतिष्ठान नेपालका अध्यक्ष कँडेलबाट घूस/रिसवत लिने मनसायले जगतगुरु कृपालु प्रतिष्ठान नेपाललाई नगरपालिकाबाट विभिन्न शीर्षकमा कर छुट दिएको/दिन लगाएको, प्रतिष्ठानलाई व्यक्ति तथा संघसंस्थाबाट विदेशी सहायता ७ अर्ब ४८ करोड प्राप्त गर्न सहमति दिए/दिन लगाएको’लगायत अभियोग लगाइएको थियो ।यसैगरी ‘प्रतिष्ठानले नागार्जुन नगरपालिकाभित्र मन्दिर निर्माण गर्ने भनी जग्गा प्रतिवादी राजुप्रसाद कँडेल तथा निजका कम्पनीहरूलाई उपलब्ध गराउने गरी सम्झौता गरे/गराएकामा सोही सम्झौतासमेत कार्यान्वयन गर्न, गराउन भुलभुलैयामा पारी जग्गाधनीसाग सम्झौता गरी/गराई मन्दिर निर्माणका लागि भनी लिएर जग्गा प्लटिङमा बिक्री गर्ने काममा संलग्न रहेको’ अनुसन्धानबाट खुलेको थियो ।४७ करोड ७५ लाख रुपैयाँ बजार मूल्य पर्ने जग्गाका लागि पद्म कोलोनीले १८ करोड ९४ लाख १८ हजार ४ सय ४८ रुपैयाँ मात्रै भुक्तानी दिएको र बाँकी रकम मिलेमतोमा मेयर बस्नेत र व्यापारी कँडेलले व्यवस्थापन गरेको अख्तियारको अभियोगपत्रमा उल्लेख छ ।मेयर बस्नेतले घूसबापत लिएको रकम आफू र पत्नीका खातामा ल्याएर शुद्धीकरण गरेको, जगतगुरु कृपालु प्रतिष्ठान नेपालले निर्माण गर्न लागेको मन्दिरका लागि भनी खरिद गर्न लागेको जग्गासमेत स्थानीयलाई बिक्री गर्न जग्गा बैनाबट्टा गरी रकम लिएको पनि पाइएको थियो । त्यसबापत बस्नेतले आफ्नो बैंक खातामा विभिन्न व्यक्तिबाट ३ करोड ७२ हजार रुपैयाँ लिएका थिए ।"
प्रधानमन्त्री ओली र इस्टोनियाका राष्ट्रपतिबीच भेटवार्ता,सेभिया — संयुक्त राष्ट्रसंघको ‘विकासका लागि वित्त’ सम्बन्धी चौथो अन्तर्राष्ट्रिय सम्मेलनका क्रममा स्पेनको सेभियामा रहेका प्रधानमन्त्री केपी शर्मा ओली र इस्टोनियाका राष्ट्रपति अलार कारिसबीच द्विपक्षीय भेटवार्ता भएको छ ।भेटका अवसरमा दुई मुलुकका बीचको आपसी सम्बन्ध र बहुपक्षीय हितका विविध विषयमा छलफल भएको थियो ।
काठमाडौंमा निर्माणाधीन घरको चौथो तलाबाट खस्दा दुई कामदारको मृत्यु,काठमाडौँ — काठमाडौंको दरबारमार्गमा निर्माणाधीन घरको चौथो तलाबाट खस्दा दुई कामदारको मृत्यु भएको छ ।मृत्यु हुनेमा कैलालीका करिब ३० वर्षीय प्रदेशी चौधरी र बर्दियाका करिब २० वर्षीय विशाल चौधरी रहेको प्रहरीले जनाएको छ ।दरबारमार्गस्थित हिटीपोखरी नजिक पोतला डेभलप्मेन्ट प्रालिले बनाउँदै गरेको ९ तले पक्की घरमा सोमबार बेलुका करिब ५ बजे उक्त घटना भएको हो ।चौथो तलामा लिफ्टमा चढेर ग्रिज लगाउने क्रममा फलामको सिक्री चुँडिएर खस्दा गम्भीर घाइते भएका उनीहरुलाई तत्काल उपचारका लागि वीर अस्पताल लगिएको थियो । अस्पतालले ५:१० बजेको समयमा दुवैलाई मृत घोषणा गरेको हो ।
संविधान संशोधनको मुद्दा कहाँ पुग्यो ? पार्टी सभापतिले उत्तर दिनुपर्छ : कोइराला,"काठमाडौँ — कांग्रेस नेता शेखर कोइरालाले संविधान संशोधनको काम कहाँ पुगेको छ भन्ने प्रश्नको जवाफ पार्टी सभापति शेरबहादुर देउवाले दिनुपर्ने बताएका छन् । उनले सोधेका छन्, 'सात बुँदे सहमतिमा लेखिएको संविधान संशोधनको मुद्दा कहाँ पुग्यो  ?'आज बसेको पार्टीको केन्द्रीय समिति बैठकमा बोल्दै उनले कांग्रेस-एमाले गठबन्धनको सरकार बन्नुपर्छ भनेर आफूले भने पनि सत्ताको नेतृत्व किन एमालेलाई दिइएको हो भनेर पनि सोधेका छन् ।केन्द्रीय समिति बैठकमा कोइरालाले यसका अलावा अन्य केही पेचिला प्रश्न उठाएका छन् । उनले म‌ंसिरमा महाधिवेशन हुनुपर्ने र नहुने हो भने सभापति र पदाधिकारीले त्यसको चित्तबुझ्दो जवाफ दिनुपर्ने बताएका छन् ।कोइरालाले पार्टीको अनुशासन समीतिसँग पनि केही सवाल राखेका छन् । उनले भनेका छन्, 'अनुशासन समितिको बैठकमा पार्टी सभापतिज्युले चितवनमा दिनेश कोइरालालाई शेखर कोइरालाले उठाएको हो, शेखरलाई किन कारबाही नगर्ने भनेर भन्नुभएछ । के आधारमा त्यो कुरा गरियो ? सभापतिज्यु यसको जवाफ चाहियो ।' उनले अनुशासन समिति कमजोर भएको बताउँदै कारबाहीका लागि भएका सिफारिसमा चिठीसम्म काट्ने काम पनि समितिले गर्न नसकेको आरोप लगाएका छन् ।कोइरालाले पार्टीले विगतमा गरेका निर्णयमा पनि प्रश्न अघि सारेका छन । उनले भनेका छन्, 'विनोद चौधरीको केन्द्रीय सदस्य बन्ने योग्यता थियो कि थिएन ? त्यो हेरियो ? क्रियाशीलको १० वर्षे अवधि पुग्थ्यो ?'उनले सर्वोच्च अदालतले दोषी किटान गरिसकेको व्यक्ति सर्लाहीमा जिल्ला सभापति पदमा बस्न मिल्ने हो कि होइन भनेर पनि सोधेका छन् । उनले भनेका छन्, 'के कारणले उहाँलाई हटाइएको छैन ? यो घटनाले कांग्रेसलाई कति क्षति पुगेको छ भन्ने कुरा सभापतिज्यु र पदाधिकारीले बुझ्‌नुभएको छ ?'कांग्रेसका सर्लाही जिल्ला सभापति सुरेन्द्रप्रसाद सिंह एक जल उपभोक्ता समितिको अध्यक्ष रहेका बखत आर्थिक अनियमितता गरेको आरोपमा मुछिएका थिए । गत पुसमा कांग्रेस सर्लाहीका नेता तथा कार्यकर्ताले सानेपास्थित कांग्रेसको पार्टी कार्यालयमा सिंहलाई पार्टीको साधारण सदस्यसमेत नरहने गरी बर्खास्त गर्नुपर्ने माग गर्दै धर्ना समेत दिएका थिए । उनीहरुले आर्थिक अनियमितताको कसुरमा सर्वोच्च अदालतबाट कसुर प्रमाणितसमेत भइसकेको भन्दै बर्खास्तीको माग गरेका थिए ।"
विद्यालय शिक्षा विधेयकमा सरोकारवालाले चलखेल गरिरहेका छन् : सांसद भट्टराई,"काठमाडौँ — सरकारको नेतृत्वको गरिरहेको एमालेका सांसद विद्या भट्टराईले सरकार र संसदीय समितिलाई असक्षम बनाउने नियतले विद्यालय शिक्षा विधेयकमा सरोकारवालाले चलखेल गरिरहेको बताएकी छन् ।प्रतिनिधिसभा अन्तर्गतको शिक्षा समितिको सोमबारको बैठकमा सांसद भट्टराईले विद्यालय शिक्षा विधेयक उपसमितिको प्रतिवेदनमाथिको छलफलमा भाग लिँदै उक्त कुरा बताएकी हुन् ।भट्टराईले सरकारसमेत स्वार्थ समूहको दबाबमा काम गरिरहेको बताइन् । विधेयकका सम्बन्धमा मस्यौदा अथवा प्रतिवेदनको पक्षमा उभिनुपर्ने सरकार स्वार्थ समूहसँग छलफल गरिरहेको उनको भनाइ थियो । संसद्को गरिमा र मार्यादा बाँकी नरहने उनको भनाइ थियो ।‘सरकार कि मस्यौदामा उभिनुपर्‍यो कि उपसमितिले दिएको प्रतिवेदनको पक्षमा उभिनुपर्‍यो । सरकार हरेक पल स्वार्थ समूह (इन्ट्रेस्ट ग्रुप)ले भनेको कुराहरूको पछि लाग्ने हो भने संसद्को गरिमा र मर्यादा बाँकी रहन्न,' भट्टराईले भनिन्, 'सरकारले कि मस्यौदा कि त प्रतिवेदनमा उभिनुपर्‍यो । हैन सरकारले यस्तै कुरा गर्ने हो भने मस्यौदामा त ५० आन्तरिक र ५० प्रतिशत खुला पतिस्पर्धाबाट शिक्षक नियुक्ति गर्ने कुरा भनेका थियौँ । त्यहाँबाट सहमतिका लागि ६० आन्तरिकबाट र ४० खुला प्रतिस्पर्धाबाट भन्ने कुरामा पुगेको हो ।’विद्यालय शिक्षा विधेयकमाथि बोल्ने शिक्षा समितिका अधिकांश सांसदले सरोकारवालाको दबाबमा ऐन निर्माण गर्ने कुराप्रति आपत्ति जनाएका छन् ।"
आज देश दुनियाँमा के के भयो ?,"काठमाडौँ — गण्डकीको बजेटमा हालीमुहाली गरेको आरोप लागेका सचिवको सरुवा, अविरल वर्षाका कारण धनगढी जलमग्न, विनयी खोलामा डाइभर्सन निर्माण नहुँदा सयौँ मालवाहक ट्रक अलपत्र, असोज १५ लाई ‘राष्ट्रिय चलचित्र दिवस’का रूपमा मनाइने, तेहरानको जेलमा इजरायली आक्रमणबाट ७१ जनाको मृत्यु लगायतका खबर आज दिनभर देश दुनियाँमा चर्चामा रहे । देश दुनियाँमा आज के के भयो ?गण्डकी प्रदेश सरकारको आगामी आर्थिक वर्ष २०८२र८३ कोबजेटमा मनोमानी ढंगले आफ्ना योजना समावेश गरेको आरोप खेपिरहेका सचिव कारबाहीमापरेका छन् । सोमबार बसेको मन्त्रिपरिषद् बैठकले आर्थिक मामिला मन्त्रालयका सचिव राजेन्द्रदेव पाण्डेलाई मुख्यमन्त्री तथा मन्त्रिपरिषद् कार्यालयमा सरुवा गर्ने निर्णय गरेको हो ।०००अविरल वर्षाका कारणधनगढीका अधिकांश ठाउँ जलमग्नभएका छन्। धनगढीको मुख्य सडक क्षेत्रलगायत, रातो पुल, हसनपुर, विशालनगर लगायतका क्षेत्र डुबानमा परेका छन्। मुख्य बजार क्षेत्र अन्तर्गत रातो पुलमा भएको डुबानका कारण पसलमा पानी पस्न थालेपछि व्यापारीहरू सकसमा छन् । विद्यार्थीहरूलाई आवतजावतमा कठिनाइ हुने भएपछि धनगढीका चैतन्य पाठशालालगायत विद्यालयहरूले बिदा गरेका छन् । आइतबार रातिदेखि भारी वर्षा भइरहेकोले स्थानीय खोलानालामा पनि पानीको सतह अत्यधिक बढेको छ ।०००महेन्द्र राजमार्गअन्तर्गत पूर्वी नवलपरासीको दुम्कीवासस्थित विनयी खोलामा बाढी नघट्दा सडक डाइभर्सन निर्माण हुन सकेको छैन। आइतबारको बाढीले पुरानो डाइभर्सन बगाएपछि अहिले महेन्द्र राजमार्ग हुँदै पूर्व–पश्चिम आउजाउ गर्ने सयौँ मालवाहक र खाली ट्रक दुम्कीवास र बर्दघाट क्षेत्रमा रोकिएका छन्।०००प्रत्येक वर्षअसोज १५ गतेलाई ‘राष्ट्रिय चलचित्र दिवस’ मनाइनेभएको छ । नेपाल चलचित्र विकास बोर्डको २५औँ वार्षिकोत्सवको अवसरमा सोमबार यहाँ आयोजित कार्यक्रममा सञ्चार तथा सूचना प्रविधिमन्त्री पृथ्वीसुब्बा गुरुङले उक्त घोषणा गरेका हुन् । असार १३ बसेको मन्त्रिपरिषद् बैठकले गरेको निर्णयअनुसार यस्तो घोषणा गरिएको उनले जानकारी दिए ।०००गत साता इरानको राजधानी तेहरानको एभिन जेलमा इजरायली आक्रमणमाकम्तिमा ७१ जनाको मृत्यु भएकोइरानको न्यायपालिकाले घोषणा गरेको छ । जुन २३ मा भएको आक्रमणका पीडितहरूमा जेल कर्मचारी, भर्ती गरिएकाहरू, जेलमा थुनिएका कैदीहरू, भेट्न आएका परिवारका सदस्यहरू र नजिकैका भवनहरूका बासिन्दाहरू समावेश रहेको न्यायपालिकाका प्रवक्ता असगर जहाँगीरलाई उद्धृत गर्दै मिजान समाचार एजेन्सीले जनाएको छ ।"
पत्रकार पाठकविरुद्ध काठमाडौं अदालतमा फरार सूचीमा राखेर मुद्दा दायर,"काठमाडौँ — साइबर अपराध गरेको आरोपमा पत्रकार दिलभूषण पाठकविरुद्ध जिल्ला अदालत काठमाडौंमा मुद्दा दायर भएको छ ।जिल्ला सरकारी वकिलको कार्यालय काठमाडौंले परिवर्तित नाममा साइबर ब्युरोमा परेको उजुरीका आधारमा सोमबार पाठकविरुद्ध मुद्दा दायर गरेको हो ।सरकारी वकिलको तर्फबाट सहायक जिल्ला न्यायाधिवक्ता पूर्णेन्द्र पाण्डेयले दायर गरेको अभियोग दाबीमा विद्युतीय (इलोक्ट्रोनिक) कारोबार ऐन, २०६३ को दफा ४७, विद्युतीय स्वरुपमा गैरकानुनी कुरा प्रकाशन गरेको कसुरमा एक लाख रुपैयाँसम्म जरिवाना वा पाँच वर्षसम्म कैद वा दुवै सजायको माग गरिएको छ । सरकारी वकिलको कार्यलयले पाठकलाई फरार सूचीमा समेत राखेको छ ।पत्रकार पाठकले आफ्नो कार्यक्रम ‘टफ टक’ मार्फत् हिल्टन होटलको सेयर खरिद बिक्रीका विषयमा जयवीरसिंह देउवाको संलग्नताबारे ‘हिल्टनमा जयवीर देउवाको पैसा’ शीर्षकमा भिडियो सामग्री प्रस्तुत गरेका थिए ।यही विषयलाई लिएर पाठकले चरित्र हत्या गरेको भन्दै जयवीरले यसअघि पनि साइबर ब्युरोमा उजुरी दिएका थिए । तर उच्च अदालत पाटनले पत्रकार दिलभूषण पाठकलाई धरपकड नगर्न आदेश दिएको थियो । जयवीर कांग्रेस सभापति शेरबहादुर देउवा र परराष्ट्रमन्त्री आरजु राणा देउवाका छोरा हुन् ।"
सर्पले टोकेर कैलालीमा एकजनाको मृत्यु,कैलाली — सर्पले टोक्दा कैलालीको गोदावरी नगरपालिका–१२ ओलानीका ४३ वर्षीय रामबहादुर बुढाको मृत्यु भएको छ ।आफ्नै घर अगाडि काम गर्दैगर्दा उनको दाहिने खुट्टामा सर्पले टोकेपछि मृत्यु भएको जिल्ला प्रशासन कार्यालय कैलालीका प्रशासकीय अधिकृत एवं सूचना अधिकारी शिवराज जोशीले जानकारी दिए ।सर्पले खुट्टामा टोकी घाइते भई उपचारका लागि सेती प्रादेशिक अस्पताल धनगढी लगिएकामा उपचारका क्रममा उनको मृत्यु भएको हो ।
थोरै पैसाका लागि विदेसिनुभन्दा स्वदेशमै स्वरोजगार बन्नुस् : श्रममन्त्री भण्डारी,"काठमाडौँ — श्रम, रोजगार तथा सामाजिक सुरक्षामन्त्री शरतसिंह भण्डारीले युवाहरुले देशभित्रै गर्न सक्छु भन्ने दृढ आत्मविश्वास जगाउनुपर्ने बताएका छन् ।सोमबार राष्ट्रिय युवा परिषद्‌द्वारा आयोजित युवा उद्यमशीलता प्रवर्द्धन सम्मेलनमा बोल्दै मन्त्री भण्डारीले ऊर्जावान् युवा देशको प्रमुख शक्तिस्रोतका रुपमा रहेको बताउँदै उनीहरुले स्वदेशमै उद्यमशीलता गर्नुपर्ने भनाइ राखे ।मन्त्री भण्डारीले बाध्यात्मक वैदेशिक रोजगारलाई अगामी १० वर्षभित्र अन्त्य गर्नका लागि आन्तरिक रोजगार प्रवर्धन दशकका रुपमा कार्यक्रम घोषणा गरेको बताए । उनले भने, ‘वैदेशिक रोजगार स्वेच्छिक हुनुपर्छ, बाध्यमात्मक हुनुहुँदैन । स्वेच्छाले जानेहरुलाई रोक्न सकिँदैन । तर, रोजगारी नपाएर बाध्यात्मक अवस्थामा वैदेशिक रोजगारमा जानेहरुलाई देश भित्रै रोजगारको अवसर सिर्जना गर्न श्रम मन्त्रालय संरचना र नीति निर्माण सहित कार्य गरिरहेको छ ।’उनले रोजगारी सिर्जना गर्ने कार्य निजी क्षेत्रको भएको हुनाले उत्पादन र उत्पादकत्व बढे स्वतः रोजगारी सिर्जना हुने जिकिर गरे । मन्त्री भण्डारीले देशभित्रै रहेका रोजगारीका सम्भवानालाई सही तरिकाले सदुपयोग गर्न नसकेको अवस्था गम्भीर चिन्ताको विषय भएको बताए । उनले थोरै पैसाका लागि विदेसिनुभन्दा स्वदेशमै स्वरोजगार बन्न सुझाए ।अगाडि थपे, 'नेपालीहरु वैदेशिक रोजगारमा जाने मात्रैको मात्रै छैन, सीप, ज्ञान, थोरै भए पनि पुँजी लिएर फर्केर आउनेहरुको संख्या पनि उत्तिकै छ ।'मन्त्री भण्डारीले नेपाली श्रमबजारमा प्रत्येक वर्ष पाँच लाख श्रमशक्ति आउने गरेको जिकिर गर्दै ती श्रमशक्तिलाई सीप र क्षमता अभिवृद्धि विकास गर्न सके देशभित्रै रोजगारीको अवसरलाई सदुपयोग गर्न सकिने बताए ।"
विनयी खोलामा डाइभर्सन निर्माण नहुँदा सयौँ मालवाहक ट्रक अलपत्र,"नवलपरासी — महेन्द्र राजमार्गअन्तर्गत पूर्वी नवलपरासीको दुम्कीवासस्थित विनयी खोलामा बाढी नघट्दा सडक डाइभर्सन निर्माण हुन सकेको छैन। आइतबारको बाढीले पुरानो डाइभर्सन बगाएपछि अहिले महेन्द्र राजमार्ग हुँदै पूर्व–पश्चिम आउजाउ गर्ने सयौँ मालवाहक र खाली ट्रक दुम्कीवास र बर्दघाट क्षेत्रमा रोकिएका छन्।यसबीच साना गाडी र यात्रुवाहक बसहरू भने महेन्द्रराजमार्गको होङ्सीगेट–सर्दी खण्ड हुँदै गुडिरहेका छन्। तर, भित्री सडक साँघुरो भएकाले मालवाहक र लामो दूरीका सवारीसाधनलाई सञ्चालनमा रोक लगाइएको छ।बर्दघाट–दुम्कीवासबीच पर्ने १४ किलोमिटर लामो दाउन्ने सडक खण्डमा सामान्य वर्षा हुँदा पनि सवारी फस्ने समस्या देखिँदै आएको छ। यही त्रासका कारण लामो दूरीका यात्रुवाहक बसहरू बुटवल–पोखरा मार्ग हुँदै आवागमन गरिरहेका छन्।शनिबारबाट पक्की पुलमार्फत सञ्चालनको तयारीविनयी खोलामा निर्माण सम्पन्न भएको पक्की पुल आगामी शनिबारदेखि सञ्चालनमा ल्याउने तयारी गरिएको छ। तर, वर्षा जारी रहेकाले खोलाको बाढी नघट्दा पुलको अन्तिम तयारी र डाइभर्सन निर्माण कार्य अघि बढ्न सकेको छैन।सडक आयोजनाको पूर्वी खण्ड प्रमुख ईश्वरबहादुर रिजालका अनुसार, डाइभर्सन निर्माणका लागि जेसीबी, स्काभेटर र डोजर तयार अवस्थामा भए पनि अत्यधिक पानीका कारण काम हुन नसकेको हो। 'पानी नघटे सम्म डाइभर्सन निर्माण सम्भव छैन,' रिजालले भने।डाइभर्सन नहुँदा लामो दूरीका मालवाहक ट्रक र लरीको आवागमन ठप्प छ। प्रहरी प्रशासनले मार्ग अवरुद्ध भएको क्षेत्रका विभिन्न स्थानमा ट्रक र लरी रोकेको जानकारी दिएको छ।"
सांसदको भूमिका निर्वाचन क्षेत्रमा दुई–चार करोड बजेट लैजानेमा सीमित हुनु हुँदैन : अध्यक्ष दाहाल,"काठमाडौँ — सांसदहरू आफ्नो भूमिकाप्रति जिम्मेवार हुनुपर्ने राष्ट्रिय सभाका अध्यक्ष नारायणप्रसाद दाहालले बताएका छन् । उनले संसदलाई प्रभावकारी बनाउने विषयमा सांसद र सरकार गम्भीर बन्नुपर्ने पनि बताए ।सांसदले संसद्को बैठकमा जनताका समस्या सुनाएपछि मन्त्रीहरूले जवाफ दिने तर समस्याको समाधान नहुने विषयप्रति पनि ध्यान जानुपर्ने अध्यक्ष दाहालको भनाइ थियो । सांसदको भूमिका संसदीय निवार्चन क्षेत्रमा बजेट लैजानेमा सीमित हुन नहुने उनको भनाइ थियो ।सांसदले मुलुकको समग्र विषयमा आफ्नो भूमिका खोज्नुपर्ने अध्यक्ष दाहालको भनाइ थियो । 'संसद्लाई थप प्रभावकारी बनाउन सांसदको भूमिका के हुन्छ ? हामीले जनतासँग गरेका वाचा नेपालको वर्तमान राजनीतिक परिस्थिति, देशको सिंगो अर्थतन्त्रलाई कसरी अगाडि बढाउने र नेपाली जनताको जिविकाको सवालमा हामी कति गम्भीर र संवेदनशील छौँ भन्ने सवाल जोडेर आफ्नो भूमिका खोज्यौँ भने ठिक निष्कर्षमा पुगिन्छ,' उनले भने, 'होइन भने जनताको बीचमा गएर भाषण गर्ने, आफ्नो क्षेत्रमा दुई-चार करोड बजेट लैजानेमा नै हाम्रो भूमिका सिमित रह्यो भने वास्तविक सांसदको भूमिकामा असफल हुनेछौँ ।’अध्यक्ष दाहालले सांसदहरू नीतिगत बहस र कानुन कार्यान्वयनमा सक्रिय भएर लाग्नुपर्ने बताए । उनले थपे, ‘संसद्‌मा सांसदले उठाएका जनताका समस्यालाई समयमै सम्बोधन गर्ने र संसद्प्रति उत्तरदायी हुने सवालमा सरकार गम्भीर हुन आवश्यक छ । सांसदले संसद्‌मा समस्या उठाएपछि सम्बन्धित मन्त्रीले उत्तर दिने तर कार्यान्वयनमा ढिलासुस्ती र उदासीनता देखिने विषय विगतदेखि नै समस्या बनेको हामी सबैले महसुस गरेका छौँ । यसमा सबैको ध्यान जान जरुरी छ,' उनले भने ।अध्यक्ष दाहालले संसद्प्रति जनताको विश्वास अभिवृद्धि गर्न सांसदहरूको भूमिका महत्त्वपूर्ण हुने उल्लेख गर्दै सबैले गम्भीर हुन जरुरी रहेको अध्यक्ष दाहालको भनाइ थियो ।"
कांग्रेस केन्द्रीय समितिको बैठक सुरु,"काठमाडौँ — कांग्रेस केन्द्रीय कार्यसमितिको बैठक पार्टी केन्द्रीय कार्यालय सानेपामा सुरु भएको छ । पार्टी विधानअनुसार दुई महिनामा बस्नुपर्ने केन्द्रीय कार्यसमितिको बैठक यसपटक ९ महिनापछि बस्न लागेको हो ।कांग्रेस महाधिवेशनको आन्तरिक तयारीका एजेन्डादेखि सरकारको कामकारबाहीको समीक्षासमेत बैठकले गर्ने भएको छ । त्यस्तै अधिवेशन गर्न नसकेर तदर्थवादमा चल्दै आएका भ्रातृसंस्थाको म्याद थपको एजेन्डा पनि बैठकमा प्रस्तुत भएको छ ।सरकारको स्थिरताका नाममा संसद्‍का दुई ठूला दलबीच ०८१ असार १५ मा समीकरण निर्माणको सात बुँदे सहमति भएको थियो । बुँदामा औपचारिक हस्ताक्षर भने असार १७ गते भयो । यसबीच गठबन्धनका दुई दल कांग्रेस र एमाले विभिन्न उत्तरचढावपूर्ण घटनाक्रमबाट गुज्रिएका छन ।एकातिर सात बुँदे सहमतिअनुसार संविधान संशोधन, सुशासन र आर्थिक सुधारका काम हुन नसकिरहेकामा आलोचना बढिरहेको छ भने अर्कोतर्फ सत्ता हस्तान्तरणको विषयमा समेत अविश्वास बढ्दै गएको छ । अधिकांश सदस्यले सरकारको काम गर्ने कार्यशैली, पार्टीबाट प्रतिनिधित्व गर्ने मन्त्रीहरुको प्रभावकारिताको मुद्दा उठाउने तयारी गरेका छन् ।"
"शिक्षा विधेयक : समितिको बैठक अझै बस्न सकेन, मन्त्री पन्त शीर्ष नेतासँग परामर्श गर्दै","काठमाडौँ — विद्यालय शिक्षा विधेयकमा सहमति जुटाउन आज बिहान ९ बजेदेखि बस्ने भनिएको प्रतिनिधिसभाको शिक्षा, स्वास्थ्य तथा सूचना प्रविधि समितिको बैठक अझै बस्न सकेको छैन ।विधेयकमा अस्थायी, करार र राहत शिक्षकलाई आन्तरिकबाट ६० प्रतिशत र खुलाबाट ४० प्रतिशतलाई स्थायी गर्ने व्यवस्था छ । तर नेपाल शिक्षक महासंघले ७५ प्रतिशत आन्तरिक र २५ प्रतिशत खुलाबाट स्थायी गर्नुपर्ने अडान राख्दै आएको छ । शिक्षक बढुवाको प्रावधानमा पनि शिक्षकहरुको असहमति छ ।शिक्षकहरु अडानमै रहेपछि दिउँसो शिक्षामन्त्री रघुजी पन्त र महासंघका प्रतिनिधिबीच शिक्षा मन्त्रालयमा छलफल भएको थियो । सहमति हुन नसकेपछि महासंघका महासचिव तुलाबहादुर थापासहितका प्रतिनिधि भरखरै मन्त्रालयबाट बाहिरिएका छन् ।समितिका सभापति अम्मरबहादुर थापाले मन्त्री पन्त आए बैठक बस्ने नत्र अनिश्चितकालका लागि बैठक स्थगित भएको बताए ।अहिले मन्त्री पन्त सत्तारुढ राजनीतिक दलका शीर्ष नेतासँग भेटघाट र परामर्शमा छन् ।"
रूपन्देही-३ मा उपनिर्वाचन कात्तिक १७ मा,काठमाडौँ — रुपन्देहीको क्षेत्र नम्बर ३ मा आगामी कात्तिक १७ मा उपनिर्वाचन हुने भएको छ ।निर्वाचन आयोगका कार्यवाहक प्रमुख निर्वाचन आयुक्त रामप्रसाद भण्डारीले उपनिर्वाचनको मिति तय भएको जानकारी दिए ।राष्ट्रिय प्रजातन्त्र पार्टीबाट उक्त क्षेत्रबाट निर्वाचित सांसद दीपक बोहराको गत चैत १९ मा निधन भएपछि उक्त क्षेत्र खाली छ । २०७९ को निर्वाचनमा बोहराले कांग्रेस नेता बालकृष्ण खाँणलाई पराजित गरेका थिए ।
संसद् भाषण र नाराबाजी गर्ने ठाउँ होइन : सभामुख घिमिरे,"काठमाडौँ — सभामुख देवराज घिमिरेले संसद्लाई जनताको पक्षमा निर्णय लिने र व्यवस्थाप्रति जनआस्था बलियो बनाउने संस्थाको रूपमा विकास गर्नुपर्ने बताएका छन्।सोमबार काठमाडौँमा आयोजित संसद् दिवस, २०८२ को अवसरमा आयोजित कार्यक्रममा बोल्दै सभामुख घिमिरेले संसद् बहस, भाषण र नाराबाजी गर्ने मञ्च मात्र नबनोस् भन्नेमा जोड दिए। उनले संसद्को भूमिकालाई परिणाममुखी बनाउँदै गणतन्त्रप्रति जनताको वितृष्णा हटाउनेतर्फ सशक्त पहल गर्नुपर्ने बताएका हुन्।सभामुख घिमिरेले भने, 'संसद् भाषण र नाराबाजी गर्ने ठाउँ होइन। यो कार्य गर्ने, निर्णय लिने र परिणाम दिने मञ्चको रूपमा विकास गर्नुपर्छ। जनताको आस्था बलियो बनाउने कुरामा संसद्ले महत्त्वपूर्ण भूमिका खेल्नुपर्छ।'उनका अनुसार गणतन्त्रप्रति जनताको वितृष्णा बढाउने प्रयासहरूलाई निष्फल पार्नु अहिलेको प्रमुख आवश्यकता र कर्तव्य हो। संसद्ले यस्तो प्रयासलाई चिर्दै जनताको आशा र विश्वास कायम राख्नुपर्ने उनले बताए।सभामुख घिमिरेले पूर्वसांसदहरूको अनुभव, ज्ञान र क्षमताको प्रयोग गर्दै हालका बहुआयामिक चुनौतीहरूलाई सम्बोधन गर्नुपर्ने आवश्यकता औँल्याए। उनले भने, 'पूर्वसांसदहरूसँग भएको योग्यता र क्षमतालाई वर्तमान चुनौती सामना गर्न प्रयोग गरिनुपर्छ। त्यसका लागि संसद् र सरकारले अझ धेरै काम गर्नुपर्ने देखिन्छ।'सशक्त सचिवालयको आवश्यकतासभामुख घिमिरेले संसद्लाई प्रभावकारी बनाउन सशक्त सचिवालयको आवश्यकता रहेको पनि बताए। संसद्को प्रभावकारिता मात्र होइन, संसदीय प्रणालीमाथि नै प्रश्न उठ्ने अवस्था सिर्जना भइरहेकाले प्रणालीको रक्षा गर्न सबै पक्ष एकजुट हुनुपर्ने उनले उल्लेख गरे।"
सहकारी कर्जा असुलीका लागि बस्नेतको अध्यक्षतामा कर्जा असुली न्यायाधिकरण गठन,"काठमाडौँ — सरकारले सहकारी संस्थाहरूको कर्जा असुलीसम्बन्धी मुद्दाहरूको प्रारम्भिक कारबाही र किनारा गर्न सर्वोच्च अदालतका उपसचिव कृतिबहादुर बस्नेतको अध्यक्षतामा कर्जा असुली न्यायाधिकरण गठन गरेको छ।सरकारका प्रवक्ता एवं सञ्चार तथा सूचना प्रविधिमन्त्री पृथ्वीसुब्बा गुरुङले असार १३ गते बसेको मन्त्रिपरिषद् बैठकका निर्णयहरू सार्वजनिक गर्दै बस्नेतको अध्यक्षतामा वसन्तराज पुरी (धनकुटा) र गोविन्द शर्मा गैह्रे (तनहुँ) सदस्य रहेको न्यायाधिकरण गठन गर्ने निर्णय भएको जानकारी दिएका हुन्।बैठकले कर्जा असुली न्यायाधिकरणका लागि आर्थिक वर्ष २०८१/८२ मा आवश्यक तीन अधिकृतस्तरका पदको अस्थायी दरबन्दी पनि स्वीकृत गरेको छ।अन्य मन्त्रिपरिषद् निर्णयहरूमन्त्रिपरिषद् बैठकले विभिन्न विधेयक, नियुक्ति, विदेश भ्रमण र सहयोगसम्बन्धी १५ वटा निर्णय गरेको छ। तीमध्ये प्रमुख निर्णयहरू यसप्रकार छन्:सार्वजनिक खरिद पुनरावलोकन समितिको अध्यक्षमा पूर्वसचिव रघुराम विष्ट, सदस्यहरूमा पूर्वसहसचिव रोहित कुमार विसुराल र थानेश्वर गौतमलाई नियुक्त गर्ने।विदेशी विनिमय (नियमित तथा व्यवस्थित गर्ने) विधेयक तर्जुमाको लागि सिद्धान्त स्वीकृति।सम्पत्ति व्यवस्थापन विधेयक तर्जुमाको लागि सिद्धान्त स्वीकृति।भियतनामको हनोईमा असार ३० देखि साउन १ सम्म सञ्चालन हुने उच्चस्तरीय अन्तरक्षेत्रीय कार्यक्रम वन कन्ट्री, वन प्रायोरिटी प्रोडक्ट मा कृषि तथा पशुपन्छी विकास मन्त्रीलाई सहभागी हुन स्वीकृति।खानेपानी तथा सरसफाइसम्बन्धी अन्तर्राष्ट्रिय प्रतिबद्धतामा नेपाल सरकारको तर्फबाट हस्ताक्षर गर्न स्वीकृति।बाँके डुडुवा गाउँपालिकाका अकुव अहमदको परिवारलाई पाँच लाख रुपैयाँ क्षतिपूर्ति स्वरूप आर्थिक सहायता।नेपाली सेनाका एक सहायक रथीलाई उपरथीमा बढुवा।फ्रान्सको पेरिसमा आयोजना हुने युनेस्कोको वल्र्ड हेरिटेज कमिटी को ४७औँ सत्रमा संस्कृति, पर्यटन तथा नागरिक उड्डयन मन्त्रीको सहभागितामा स्वीकृति।नेपाल प्रशासनिक प्रशिक्षण प्रतिष्ठानको कार्यकारी निर्देशक पदमा रामशरण पुडासैनी नियुक्त।प्रत्येक वर्ष असोज १५ गतेलाई राष्ट्रिय चलचित्र दिवस का रूपमा मनाउने निर्णय।नेपाल–भारतबीच स्वास्थ्य तथा चिकित्सा, र आयुर्वेद तथा परम्परागत चिकित्सा प्रणालीमा सहकार्यसम्बन्धी समझदारीपत्र स्वीकृति।राष्ट्रिय पर्यटन नीति, २०८२ स्वीकृत।खानेपानी, भौतिक पूर्वाधार, सञ्चार तथा सूचना प्रविधि, र स्वास्थ्य मन्त्रालयका सचिवहरूको वैदेशिक भ्रमण स्वीकृति।"
विपद्जन्य सूचना प्रवाहलाई प्रभावकारी बनाउन कार्यवाहक प्रधानमन्त्री सिंह र सञ्चारमन्त्रीबीच छलफल,"काठमाडौँ — विपद्‍जन्य सूचना प्रवाह प्रणालीलाई प्रभावकारी बनाउने विषयमा कार्यवाहक प्रधानमन्त्री प्रकाशमान सिंह र सञ्चारमन्त्री पृथ्वीसुब्बा गुरुङबीच छलफल भएको छ । सहरी विकास मन्त्रालयमा सोमबार आयोजित भेटमा सूचना प्रवाहका लागि सञ्चार मन्त्रालयले गर्नसक्ने कामका बारेमा छलफल भएको हो ।आइतबार कार्यवाहक प्रधानमन्त्री सिंहको अध्यक्षतामा बसेको राष्ट्रिय विपद् व्यवस्थापन परिषद्को बैठकले विपद् जोखिमलाई ध्यान दिँदै मौसम पूर्वानुमानपछिको पूर्वसूचनालाई प्रभावकारी बनाउने निर्णय गरेको थियो ।भारी वर्षा भएको समय र क्षेत्र वरपर सुरक्षित रहन स्थानीयवासीलाई एसएमएस पठाउने, स्थानीय एफएम र सामाजिक सञ्जालमार्फत मौसम बुलेटिन तथा सूचना प्रशारण गर्ने, मोबाइलमा ‘अर्ली वार्निङ रिङ’ बजाएर जोखिम क्षेत्रमा समयमै सचेत गराउने विषयमा कार्यवाहक प्रधानमन्त्री सिंह र सञ्चारमन्त्री गुरुङबीच छलफल भएको छ ।सो क्रममा सञ्चारमन्त्री गुरुङले सरोकारवाला निकायहरुसँग छलफल गरेर आवश्यक समन्वय गर्ने बताए । कार्यवाहक प्रधानमन्त्री सिंहले विपद्को समयमा मौसमपूर्वानुमानअनुसार पूर्व सूचनालाई प्रभावकारी बनाउन सके समभावित जोखिम कम गर्न र क्षति हुन नदिन महत्त्वपूर्ण भूमिका रहने भन्दै सूचना प्रवाह प्रभावकारी बनाउन आवश्यक रहेकोमा जोड दिए ।"
गोष्ठीमा भाग लिन सञ्चारदेखि स्वास्थ्य सचिवसम्म विदेश भ्रमणमा जाँदै,"काठमाडौँ — सरकारले विभिन्न अन्तर्राष्ट्रिय फोरमहरूमा भाग लिनका लागि एकै पटक ठूला सङ्ख्यामा सचिवहरूको विदेश भ्रमण स्वीकृत गरेको छ।सरकारका प्रवक्ता तथा सञ्चार तथा सूचना प्रविधि मन्त्री पृथ्वीसुब्बा गुरुङले असार १३ गते बसेको मन्त्रिपरिषद् बैठकका निर्णयहरू सार्वजनिक गर्दै सचिवहरूको विदेश भ्रमण स्वीकृत गरिएको जानकारी दिएका हुन्।उनका अनुसार सञ्चार सचिव राधिका अर्याल, खानेपानी सचिव प्रमिला देवी शाक्य बज्राचार्य, भौतिक पूर्वाधार तथा यातायात सचिव केशवकुमार शर्मा र स्वास्थ्य तथा जनसङ्ख्या मन्त्रालयका सचिव विकास देवकोटाको विदेश भ्रमण स्वीकृत गरिएको हो।गुरुङले भने, 'विभिन्न फोरमहरूमा भाग लिन निमन्त्रणा आउने गर्छ। मलाई पनि निम्तो आएको थियो, तर म अन्य देश जाने तयारीमा छु। चीनमा हुने आइटीसम्बन्धी गोष्ठीमा भाग लिन सञ्चार सचिव जानुहुन्छ। त्यसै गरी अन्य मन्त्रालयका सचिवहरूको पनि भ्रमण स्वीकृत गरेका छौँ।'उनले थपे, 'खानेपानी मन्त्रालय, भौतिक पूर्वाधार मन्त्रालय, सञ्चार मन्त्रालय र स्वास्थ्य मन्त्रालयका सचिवहरू सबै विदेश भ्रमणमा जाँदै छन्। मन्त्रालयहरूले पेस गरेको प्रस्तावलाई मन्त्रिपरिषद्ले स्वीकृति दिएको हो।'मन्त्रिपरिषद्को अनुमोदन सचिव र सोभन्दा माथिल्लो पदका लागि आवश्यक हुने प्रावधानअनुसार यो स्वीकृति दिइएको हो। सोभन्दा तल्लो तहका पदाधिकारीहरूको भ्रमण सम्बन्धित मन्त्रालय वा मन्त्रीले स्वीकृत गर्ने चलन छ।यस पटक सचिवहरू मात्र होइन, मन्त्रीहरू पनि विदेश भ्रमणमा जाँदै छन्। मन्त्रिपरिषद्ले असार ३० गतेदेखि साउन १ गतेसम्म भियतनामको हनोईमा सञ्चालन हुने कार्यक्रममा कृषि तथा पशुपक्षी विकास मन्त्रीलाई सहभागी हुन स्वीकृति दिएको छ। त्यस्तै, संस्कृति, पर्यटन तथा नागरिक उड्डयन मन्त्रीको पेरिस भ्रमण पनि स्वीकृत गरिएको छ।हाल प्रधानमन्त्री स्वयं पनि विदेश भ्रमणमा छन्।"
विनयी खोलाको पक्की पुलमा आउँदो शनिबारदेखि यातायात सञ्चालन हुने,"पूर्वी नवलपरासी — महेन्द्र राजमार्गअन्तर्गत पूर्वी नवलपरासीको दुम्कीवासस्थित विनयी खोलामा निर्माण भएको नयाँ पक्की पुल आउँदो शनिबार साँझदेखि सञ्चालनमा आउने भएको छ।पुलको ढलान भएको करिब चार साता पछि अब सो पुल भएर नियमित रूपमा यातायात सञ्चालन हुने भएको हो।सडक आयोजनाको पूर्वी खण्डका प्रमुख ईश्वरबहादुर रिजालले चिनियाँ निर्माण कम्पनी, परामर्शदाता तथा आयोजनाबीचको छलफलअनुसार शनिबार साँझदेखि पुल मार्ग खुला गरिने जानकारी दिए।यसअघि, विनयी खोलामा करिब ५२ वर्षअघि निर्माण गरिएको फलामे पुल गत पुस २६ गते मालबहाक ट्रक चल्दा भाँचिएको थियो। त्यसपछि अस्थायी डाइभर्सनमार्फत यातायात सञ्चालन हुँदै आएको थियो।महेन्द्र राजमार्गको दुम्कीवासदेखि करिब चार किलोमिटर पश्चिममा रहेको विश्वकर्मा बाबाको मन्दिर आसपास सामान्य वर्षा हुँदा हिलोमा गाडी फस्ने र जाम हुने समस्या दोहोरिरहेको छ।आयोजना प्रमुख रिजालका अनुसार चिनियाँ निर्माण कम्पनी चाइना स्टेट इन्जिनियरिङ कर्पोरेसन र परामर्शदाता कम्पनीलाई अबको दुई महिना दाउन्ने सडकमा केन्द्रित भएर काम गर्न निर्देशन दिइएको छ। रिजालले भने, 'चिनियाँ पक्ष अब काम गर्न र परिणाम देखाउनेतर्फ सकारात्मक देखिएको छ। वर्षाका कारण केही अवरोध भए पनि अब देखिने गरी काम अघि बढ्छ।'"
स्वास्थ्यमन्त्री पौडेलको स्वास्थ्यमा क्रमिक सुधार,काठमाडौँ — स्वास्थ्य तथा जनसङ्ख्यामन्त्री प्रदीप पौडेलको स्वास्थ्यमा क्रमिक सुधार भएको जनाइएको छ । वीर अस्पतालले जारी गरेको विज्ञप्तिमा अस्पतालका निर्देशक प्राडा दिलीप शर्माको नेतृत्वमा चिकित्सकको प्रत्यक्ष निगरानीमा उपचार भइरहेको समेत जनाइएको छ ।निर्देशक प्राडा शर्माले मन्त्री पौडेल ज्वरो आई अस्पतालमा भर्ना हुनुभएको र अहिले स्वास्थ्य सुधार भइरहेको बताए। मन्त्री पौडेलले थाइल्यान्डमा आयोजित कार्यक्रममा सहभागी भई स्वदेश फर्केलगत्तै यही असार १४ गते अस्पतालमा भर्ना भएका थिए।
नेविसंघको अधिवेशन माग गर्दै कांग्रेस कार्यालय अगाडि प्रदर्शन,"काठमाडौँ — नेपाली कांग्रेसको विद्यार्थी संगठन नेपाल विद्यार्थी संघ (नेविसंघ) को अधिवेशन हुनुपर्ने माग गर्दै विद्यार्थीहरुले प्रदर्शन गरेका छन्। सोमबार पार्टीको केन्द्रीय कार्यसमिति बैठकअघि नेविसंघ नेताहरूले केन्द्रीय कार्यालय सानेपामा प्रदर्शन गेका हुन्।प्रदर्शनमा सहभागी विद्यार्थी नेताहरुले 'म म्यादि नेविसंघ, मेरो अधिवेशन कहिले ? म मेरो पार्टीले बन्धक बनएको नेविसंघ, म ९ वर्षसम्म अधिवेशन नगराउने लोकतान्त्रिक पार्टीको नेविसंघ' जस्ता प्लेकार्ड बोकेर प्रर्दशन गरेका हुन्।उनीहरुले कालो कपडाले शरीर र मुख छोपेर विरोध जनाएका छन् । मातृ पार्टीले दिएको जिम्मेवारी पूरा गर्न नसक्ने वर्तमान नेविसंघ नेतृत्वलाई पदमुक्त गरी विधान बमोजिम नयाँ कार्यसमिति गठन गर्न माग गरेका छन् ।सभापति र पार्टीका पदाधिकारीहरुलाई नर्सरी माँसेर बगैँचा बनाउँछौँ भन्ने खोक्रो भाषण नदिन आग्रह गर्दै र अधिवेशन हुने कुनै आधार बिना म्यादथप किन गर्ने भन्दै प्रश्न गरेका छन्।"
सर्वोच्चमा सिफारिस न्यायाधीश र न्यायपरिषद् सदस्यको सुनुवाइ सकियो,"काठमाडौँ — सर्वोच्च अदालतको न्यायाधीशमा सिफारिस तीन जनाको संसदीय सुनुवाइ सकिएको छ । एकजना न्याय परिषद् सदस्यको पनि सुनुवाइ सकिएको छ । तर, संसदीय सुनुवाइ समितिले सुनुवाइ सकिए लगत्तै अनुमोदन वा अस्वीकारको निर्णय भने नगर्ने भएको छ ।संसदीय सुनुवाइ समितिको सोमबारको बैठकले सर्वोच्च अदालतको न्यायाधीशमा सिफारिस शान्तिसिंह थापा र न्याय परिषद् सदस्यमा सिफारिस महेशकुमार नेपालको सुनुवाइ गरेको थियो ।सर्वोच्च अदालतका न्यायाधीशमा सिफारिस मेघराज पोखरेल र श्रीकान्त पौडेलको सुनुवाइ आइतबार नै सकिएको थियो ।सुनुवाइ सकिए पनि अनुमोदन वा अस्वीकारको निर्णय भने सोमबार नहुने सांसदहरूले बताएका छन् । समिति सदस्य रहेका एमाले, कांग्रेस र रास्वपाका सांसदहरूका अनुसार समितिमा सैद्धान्तिक छलफल भइरहेकाले सोमबारको बैठक निर्णयमा पुग्नसक्ने अवस्था छैन ।सामान्यतः सुनुवाइ सकिएपछि संसदीय सुनुवाइ समितिले निर्णय दिने गर्छ । यसपटक भने सुनुवाइ सकिएपछि सैद्धान्तिक छलफल सुरु भएको सांसदहरूले बताएका छन् ।"
गुण र दोषको आधारमा न्यायाधीश नियुक्तिको पहल गर्नेछु : प्रस्तावित न्याय परिषद् सदस्य नेपाल,"काठमाडौँ — न्याय परिषद् सदस्य पदका लागि सिफारिस भएका महेशकुमार नेपालले न्याय परिषद्मा नियुक्ति भएमा गुण र दोषको आधारमा न्यायाधीश नियुक्तिको पहल गर्ने प्रतिबद्धता जनाएका छन्।सोमबार बसेको संसदीय सुनुवाइ समितिको बैठकमा बोल्दै नेपालले कुनै पूर्वाग्रह नराखी न्यायाधीशको नियुक्ति, सरुवा तथा सम्बन्धित कारबाही संविधान र कानुनअनुसार निष्पक्ष रूपमा गर्ने बताएका छन्।उनले भने, 'कुनै पूर्वाग्रह नलिई गुण र दोषको आधारमा माननीय न्यायाधीशहरूको नियुक्ति, सरुवा सम्बन्धी कारबाही गर्ने जानकारी गराउँछु। संविधान र कानुनको निष्पक्षतापूर्वक पालना गर्नेछु। संविधानप्रति पूर्ण जिम्मेवार रही लोकतान्त्रिक गणतन्त्र नेपालको संविधानप्रति प्रतिबद्ध रहनेछु।'नेपालले आस्थाका आधारमा कसैप्रति भेदभाव र असमान व्यवहार नगर्ने स्पष्ट पारे। समानुपातिक तथा समावेशी प्रतिनिधित्वको संवैधानिक मर्मअनुसार कार्य गर्ने र निष्पक्ष तथा पारदर्शी न्यायालय स्थापनाका लागि निरन्तर प्रयत्नशील रहने प्रतिबद्धता पनि व्यक्त गरे।उनले थपे, 'न्यायिक अनुशासन र न्यायालयप्रतिको जनआस्था अभिवृद्धिका लागि प्रयत्नशील रहनेछु। आफूले सम्पादन गर्ने कार्यप्रति सदैव उत्तरदायी र जबाफदेही हुनेछु।'प्रधानन्यायाधीशलाई सहयोग गर्ने प्रतिबद्धताप्रस्तावित सदस्य नेपालले न्यायपालिका र कानुन क्षेत्रमा कार्यरत व्यक्ति तथा न्यायाधीशहरूको पनि कर्तव्य र दायित्व रहने भए पनि न्याय सम्पादनको मूल जिम्मेवारी प्रधानन्यायाधीशमा रहने भएकाले व्यक्तिगत रूपमा उनलाई सहयोग गर्ने प्रतिबद्धता जनाए। उनले न्यायपालिकाको गरिमा अभिवृद्धिमा आफू निरन्तर लाग्ने बताए।"
नेपाली श्रम बजारमा विदेशी श्रमिकको बाहुल्यता विस्तार हुँदै गएको छ : उद्योगमन्त्री भण्डारी,"काठमाडौँ — उद्योग, वाणिज्य तथा आपूर्तिमन्त्री दामोदर भण्डारीले नेपाली श्रम बजारमा विदेशी श्रमिकको बाहुल्यता विस्तार हुँदै गएको बताएका छन्। सोमबार काठमाडौंमा आयोजित एक कार्यक्रममा बोल्दै उनले अहिले नेपालको श्रम र पुँजीबजार संकुचनमा रहेको बताए।पुँजीबजार गुञ्जायमान हुन नसकेको भन्दै उद्योगमन्त्री भण्डारीले नेपालको श्रम बजारले पनि अपेक्षाअनुसार विस्तार हुन नसकेको बताए। नेपालको श्रम बजार नेपालीले भन्दा अरुले नै आफ्नो बाहुल्यताको क्रमशः विस्तार गर्दै गइरहेको बताए। नेपालको श्रम बजारले खोजिरहेको कुरा शिक्षा प्रणालीले दिन नसकेको उनको भनाइ थियो।उनले भने, ‘आज नेपालको श्रम र पुँजीबजार संकुचनमा छ । पुँजीबजार गुञ्जायमान हुन सकेन । त्यसैगरी नेपालको श्रम बजार पनि हामीले अपेक्षा गरेको श्रम बजार बन्न सकेन । श्रम बजार हेर्ने हो भने आज नेपालीले भन्दा अरूले नै श्रम बजार आफ्नो बाहुल्यताको क्रमशः विस्तार गर्दै गइरहेको छ । यो किन त ? भन्दा नेपालको श्रम बजारले जे कुरा खोजिरहेको छ, त्यो हाम्रो शिक्षा प्रणालीले दिन सकिरहेको छैन।'मन्त्री भण्डारीले नेपालको उच्च शिक्षा पूरा गरेको युवाले देशभित्रै भविष्य नदेख्नुको कारण पनि त्यही भएको बताए। उनले सरकारले आगामी आर्थिक वर्षको बजेटमा पढ्दै कमाउँदै भन्ने नयाँ कार्यक्रम ल्याएको बताए।"
युवालाई सर्वसुलभ र झन्झटरहित तरिकाले सम्पूर्ण कर्जा दिने व्यवस्था गर्नुपर्छ : मन्त्री चौधरी,"काठमाडौँ — युवा तथा खेलकुदमन्त्री तेजुलाल चौधरीले युवालाई सर्वसुलभ र झन्झटरहित तरिकाले सम्पूर्ण कर्जा दिने व्यवस्था गर्नुपर्ने बताएका छन्।सोमबार काठमाडौँमा आयोजित एक कार्यक्रमलाई सम्बोधन गर्दै उनले सरकारले उद्यम प्रवर्द्धनका लागि ल्याएको ब्याज अनुदान कार्यविधिको उचित कार्यान्वयन हुनुपर्ने बताएका हुन्। स्टार्टअपका लागि परियोजना धितो राखेर कर्जा दिने व्यवस्था गर्नुपर्ने उनले बताए। युवाहरूले पनि सही ठाउँमा आफ्नो लगानी र मेहनत गर्नुपर्नेमा उनले जोड दिए।मन्त्री चौधरीले युवाका लागि सहज वित्तीय पहुँच, सहुलियतपूर्ण कर्जा, कम्पनी दर्ता प्रक्रिया, कर प्रणाली, सरकारको नीति तथा कार्यक्रम, उत्पादनमुखी क्षेत्रको सहभागिता, प्रदेश तथा स्थानीय सरकारका नवप्रवर्तनशील पहलहरूका बारेमा सम्मेलन सफल हुने विश्वास व्यक्त गरे।उनले भने, 'आयातले धान्दै आएको देशको अर्थतन्त्रलाई उद्यमशीलता प्रवर्द्धन गरी निर्यातमुखी बनाउन यस्ता कार्यक्रमहरू निकै फलदायी हुन्छन्। युवा उद्यमीहरूलाई प्रेरणा दिई नयाँ उद्यम सुरु गर्न अवसर दिन्छ। नेपाली उत्पादन र सोचलाई तीन तहकै सरकारबाट प्राथमिकता दिनुपर्छ।'उनले थपे, 'सरकारले ल्याएको ब्याज अनुदान कार्यविधिको उचित कार्यान्वयन हुनुपर्छ। स्टार्टअपको लागि परियोजना धितो राखेर कर्जा दिने व्यवस्था गर्नुपर्छ। युवाहरूलाई सर्वसुलभ र झन्झटरहित तरिकाले सम्पूर्ण कर्जा दिने व्यवस्था गर्नुपर्छ। युवाहरूले पनि सही ठाउँमा आफ्नो लगानी र मेहनत गर्नुपर्छ।'मन्त्री चौधरीले युवाका लागि अबको निकास उद्यमशीलता, रोजगारी र सीप विकास भएको बताए।"
न्यायालयप्रति आमनागरिकको विश्वास कमजोर हुँदै गएको छ : मुख्य सचेतक बर्तौला,"काठमाडौँ — नेकपा एमालेका मुख्य सचेतक महेश बर्तौलाले पछिल्लो समय न्यायालयप्रति आमनागरिकको विश्वास कमजोर हुँदै गएको बताएका छन्।संसदीय सुनुवाई समितिको बैठकमा सोमबार बोल्दै उनले न्यायालयप्रति आम जनताको भरोसा करिब करिब टुट्न खोजेको स्थिति रहेको बताए।सर्वोच्च अदालतमा प्रस्तावित न्यायाधीश शान्तिसिंह थापालाई यसबारे तपाईका योजना के छन् ? भन्दै प्रश्न गरे। न्यायाधीशहरूको भुमिकाप्रति नै आमनागरिकहरुले प्रश्न उठाउने गरेको उनको भनाइ थियो।उनले भने, ‘पछिल्लो चरणमा न्यायालयप्रति आम नागरिकको विश्वास कमजोर भएको छ । कमजोर मात्रै होइन, भरोसा करिव करिव टुट्न खोजेको छ । त्यसमा जिम्मेवार कारण धेरै होलान् त्यसमध्ये एउटा न्यायाधीशहरुको भुमिकाहरुप्रति नै गम्भीर प्रश्न छ । उहाँहरुको आचरण, न्याय सम्पादनमा विचलनका कुराहरु, यि विषयहरु छन् । यहाँले भोलि यस प्रकारका टिप्पणीहरु पुनः नआउन् भनेर कसरी अघि बढ्नुहुन्छ । पीडितले न्याय पाउने कुराको सुनिश्चितता कसरी गर्नुहुन्छ ?’प्रमुख सचेतक बर्तौलाले न्यायाधीशहरुले कतिपय विषयमा उपलब्ध तथ्य र प्रमाण भन्दा पनि आफू जोगिनको लागि र भीडबाट जोगिने गरी फैसला गर्ने गरेको बताए।"
कुवेतमा श्रमिकका लागि नयाँ नियम : रोजगारदाताको अनुमतिविना घर फर्किन नपाउने,"काठमाडौँ — कुवेतले रोजगारदाताको अनुमतिविना नेपालसहित विदेशी श्रमिकले स्वदेश फिर्न नपाइने (एक्जिट परमिट) नयाँ नियम मंगलबार (असार १७) देखि अनिवार्य रुपमा कार्यान्वयनमा ल्याउने भएको छ। यसअघि प्रवासी श्रमिकले ६ महिनाभन्दा बढी समय कुवेतबाहिर रहने भए मात्र गृह मन्त्रालयलाई जानकारी दिई अनुमति लिनुपर्ने व्यवस्था थियो।अब निजी क्षेत्रका सबै श्रमिकले जति समयका लागि बाहिर जाने भएपनि, रोजगारदाताबाट पूर्व स्वीकृति लिनुपर्नेछ । कुवेतको सार्वजनिक मानव संसाधन प्राधिकरण (पाम) ले कुवेतको श्रम बजारलाई पूर्णरुपमा निगरानी गर्ने, ‘भागेका’ श्रमिकको संख्या घटाउने र रोजगारदाताको अधिकार सुरक्षित गर्ने भन्दै ‘एक्जिट परमिट’ चाहिने नियमलाई कार्यान्वयनमा ल्याएको जनाएको छ ।यस निर्णयलाई लिएर अन्तर्राष्ट्रिय मानव अधिकार संगठनहरू, श्रमिक अधिकारकर्मीहरू र कुवेतमा कार्यरत नेपाली लगायत अन्य देशका प्रवासी समुदायले गम्भीर चिन्ता र विरोध जनाएका छन्। कुवेती गृह मन्त्रालयका अनुसार प्रवासी श्रमिकहरू रोजगारदाताको अनुमति बिना देश छाड्ने प्रवृत्तिमा वृद्धि हुदाँ रोजगार सम्झौताको उल्लङ्घन भइरहेको छ ।‘श्रमिक हराउने (विना सुचना रोजगारदाता छाडेर हिड्ने) थालेपछि राज्यलाई अनावश्यक प्रशासनिक दबाब परेको थियो,’ त्यहाँको गृह मन्त्रालयद्वारा जारी सुचनामा भनिएको छ,‘यसलाई व्यवस्थापन गर्न आवासीय कानुनको १८ अन्तर्गत निजी क्षेत्रमा कार्यरत सबै गैर–कुवेती श्रमिकहरूले विदेश जानुअघि आफ्नो रोजगारदाताबाट स्वीकृति प्राप्त गर्नुपर्नेछ । यो छुट्टी, व्यवसाय वा स्थायी रूपमा देश छाड्ने सवैको हकमा लागु हुनेछ ।’कुवेतमा ५० लाख जनसंख्या रहेकोमा झन्डै ३२ लाख अर्थात् ६६ प्रतिशत प्रवासी श्रमिक कार्यरत छन् । त्यसमध्ये झन्डै एकलाख ५० हजार जना नेपाली रहेको छन् । एक्जिट परमिटको अनुमति प्राप्त गर्न श्रमिकले गृह मन्त्रालयको ‘सहेल’ मोबाइल एप वा ‘अस्हल’ पोर्टल मार्फत केही चरणहरु पार गर्नुपर्नेछ। श्रमिकले आफू कुवेत छाड्नु ७ दिन अगाडि र २४ घण्टा अगाडि नै ‘सहेल’ र ‘अस्हल’ मार्फत आवेदन दिनुपर्नेछ । रोजगारदाताले त्यो अनुरोधलाई डिजिटल रुपमा स्वीकृत गरेपछि मात्र स्वदेश फिर्न (एक्जिट परमिट) अनुमति पाइनेछ ।बिदामा गई फर्किने वा सधैँको लागि कुवेत छोड्ने श्रमिकले रोजगारदातासँग पहिले स्वीकृति लिएको अनुमति पत्र बोकेर मात्रै विमानस्थलमा जानुपर्नेछ । यदि रोजगारदाताले अनुमति दिन अस्वीकार गरेमा श्रमिकले सार्वजनिक जनशक्ति प्राधिकरणमा उजुरी दिन सक्नेछन् । कुवेतमा कार्यरत नेपाली श्रमिकले यसलाई व्यवहारिक रुपमा निकै कठिन हुने बताएका छन् । यसको मानव अधिकारवादीहरुले पनि आलोचना गरेका छन् ।हुयमन राइट्स वाच लगायत अन्तर्राष्ट्रिय संस्थाहरूले कुवेतले कफाला (भिसा प्रायोजन) प्रणालीलाई पूर्ण रूपमा अन्त्य गर्नुको सट्टा रोजगारदाताको श्रमिकमाथि कानुनी रुपमा नियन्त्रण गर्न झनै बलियो वनाएर अझ शोषण गर्न संयन्त्र वनाएको भन्दै विरोध जनाएको छ । ‘यसले रोजगारदातालाई श्रमिकमाथि थप नियन्त्रण दिनेछ र दुर्व्यवहार वा बदला स्वरूप एक्जिट परमिटको अनुमति रोक्ने सम्भावना बढाउनेछ ।यो निर्णय श्रमिकको स्वतन्त्रता र अन्तर्राष्ट्रिय मानव अधिकार कानुनको उल्लङ्घन हो,’ वाचको पश्चिम एसियाका उपनिर्देशक माइकल पेजले भने,‘प्रत्येक व्यक्तिलाई कुनै पनि देश छोड्न र फर्कन अधिकार छ । यस्तो अधिकार रोक्न कानुनी, वैयक्तिक र सन्दर्भजन्य कारण हुनुपर्छ । सामान्य प्रशासनिक मापदण्डमा यस्तो नियम बाध्य गराइनुहुँदैन ।’उनका अनुसार पहिले नै कुवेतमा कार्यरत श्रमिकको स्वतन्त्रता सीमित गरिएको छ ‘पासपोर्ट कब्जा गर्ने, रोजगारदाताले ‘भागेको’ भन्दै झुटो मुद्दा लगाइने वा बदला स्वरूप अन्य कानुनी कारबाही गरिने गरेको छ,’ वाचद्धारा जारी विज्ञप्तिमा उनले भनेका छन्,‘ कुवेती अधिकारीले यो नीतिले रोजगारदाता र श्रमिकबीचको हित सन्तुलन गर्छ भन्ने दाबी गर्ने कुनै ठोस आधार छैन । यसले रोजगारदातालाई श्रमिकलाई दमनमा राख्न सजिलो बनाउने र बदला लिने हतियारको रूपमा प्रयोग हुने सम्भावना छ ।’साउदी अरेबिया र कतारमा यस्तो नियम पहिलेदेखि लागू छ । साउदीलाई यो नीति हटाउन अन्तर्राष्टियस्तरमा ठुलो दवाव परिरहेको छ । विश्वकप फुटवल खेलाउने भएपछि कतारले ठुलो दबावपछि सन् २०१८ पछि यस्तो नीतिमा केही सुधार गरेको भए पनि पूर्ण स्वतन्त्रता छैन । ओमान र बहराइनमा पनि यस्तै अनुमति प्रणाली छ ।संयुक्त अरब इमिरेट्स (युएई) भने प्रवासी श्रमिकलाई पासपोर्ट नियन्त्रण गर्ने अधिकार रोजगारदातालाई दिदैन । श्रमिकको स्वतन्त्रता केही हदसम्म सुरक्षित छ । कुवेतले विदेशी श्रमिकसँग सम्बन्धीत आवासीय कानुनलाई शंशोधन गर्दै थप कडाई गरिएको हो । २०२४ को नोभेम्बरमा पारित कानुन प्रवासी श्रमिक बसोबास अवधिलाई ५ वर्षमा सीमित गदिएको छ ।परिवार ल्याउन चाहने श्रमिकको तलव ८०० दिनार (अमेरिकी ४२ हजार ६१४) हुनुपर्ने बनाइएको छ । बसोबासको अवधि नाघेमा, कागजात नबुझाउँदा, वा कागजातबिहीन भएर प्रवेश गर्दा १ वर्षदेखि ५ वर्ष जेलसम्म र हजारौं कुवेती दिनार बराबरका जरिवाना तिर्नुपर्ने ब्यवस्था ल्याएको छ ।दण्डका प्रावधानहरूबसोबास अवधि नाघेमा १ वर्ष कैद वा १,२०० दिनार जरिवानापर्यटक भिसा नाघेमा एक वर्ष कैद र २,००० दिनार जरिवानाअवैध रूपमा देश प्रवेश गरेमा ३ वर्ष कैद र तीन हजार जरिवानाअवैध विदेशी श्रमिक राख्ने वा सम्झौताअनुसार तलब नदिने रोजगारदातालाई २ वर्ष कैद वा एकलाख सम्म जरिवाना ।बसोबाससम्बन्धी कागजात फर्जी गरेमा ५ वर्ष कैद र १० हजार दिनार जरिवाना।"
तेहरानको जेलमा इजरायली आक्रमणबाट ७१ जनाको मृत्यु,"तेहरान — गत साता इरानको राजधानी तेहरानको एभिन जेलमा इजरायली आक्रमणमा कम्तिमा ७१ जनाको मृत्यु भएको इरानको न्यायपालिकाले घोषणा गरेको छ ।जुन २३ मा भएको आक्रमणका पीडितहरूमा जेल कर्मचारी, भर्ती गरिएकाहरू, जेलमा थुनिएका कैदीहरू, भेट्न आएका परिवारका सदस्यहरू र नजिकैका भवनहरूका बासिन्दाहरू समावेश रहेको न्यायपालिकाका प्रवक्ता असगर जहाँगीरलाई उद्धृत गर्दै मिजान समाचार एजेन्सीले जनाएको छ ।जहाँगीरले जेलमा गरिएको आतंकवादी र क्रूर आक्रमणबाट इजरायलले फेरि एक पटक अन्तर्राष्ट्रिय कानूनप्रति आफ्नो प्रतिवद्धताको कमी प्रमाणित गरेको बताए ।जुन १३ मा, इजरायलले आणविक र सैन्य स्थलहरूसहित इरानका विभिन्न क्षेत्रहरूमा ठूला हवाई आक्रमणहरू सुरु गरेको थियो । १२ दिनको लडाईंपछि इरान र इजरायल बीच युद्धविराम भएको छ ।"
कांग्रेस केन्द्रीय कार्यसमिति बैठक बस्दै,"काठमाडौँ — नेपाली कांग्रेसको केन्द्रीय कार्यसमितिको बैठक आज बस्दै छ। बैठकले पार्टीको आगामी रणनीति र सङ्गठन सुदृढीकरणका विषयमा निर्णय लिने छ।बैठक आज दिउँसो १ बजे सानेपास्थित कांग्रेस केन्द्रीय कार्यालयमा बस्ने छ।बैठकको तयारीका सम्बन्धमा शनिबार सभापति शेरबहादुर देउवाको निवास बूढानीलकण्ठमा बसेको पार्टी पदाधिकारी एवम् पूर्वपधाधिकारी बैठकले आजदेखि बस्न लागेको केन्द्रीय कार्यसमितिको बैठकको ‘एजेण्डा’ तय गरिसकेको छ ।बैठकमा गठबन्धन सरकारको काम, भ्रातृ संस्थाको अवस्था र पार्टीको सक्रिय सदस्यता वितरण, नवीकरण लगायतका विषयमा छलफल हुने प्रवक्ता प्रकाशशरण महतले जानकारी दिए।यस्तै, बैठकमा संघीय र प्रदेश सरकारमा सहभागी मन्त्रीहरूले आ–आफ्नो क्षेत्रको काम कारबाहीबारे केन्द्रीय कार्यसमितिलाई जानकारी गराउने बताइएको छ । गठबन्धन सरकारको प्रभावकारिता र भावी रणनीतिबारे पनि छलफल हुने प्रवक्ता महतले बताए। बैठकले तोकिएको समयमा महाधिवेशन गर्न नसकेका भ्रातृ संस्थाको तदर्थ समितिको म्याद थप गर्ने वा नगर्ने विषयमा निर्णय लिने उनले बताए।यस्तै, महामन्त्री गगन थापाले पार्टीको क्रियाशील सदस्यता वितरणको प्रगतिबारे बैठकमा जानकारी गराउने कार्यक्रमसमेत रहेको छ ।"
"पेट्रोल ५ रुपैयाँ, डिजेल र मट्टितेल प्रतिलिटर ४ रुपैयाँले बढ्यो","काठमाडौँ — नेपाल आयल निगमले पेट्रोलियम पदार्थको खुद्रा मूल्यमा वृद्धि गरेको छ ।इण्डियन आयल कर्पोरेसनबाट प्राप्त नयाँ खरिद मूल्य अनुसार मंगलबारदेखि लागू हुनेगरी पेट्रोलमा प्रतिलिटर ५ रुपैयाँ, डिजेलमा प्रतिलिटर ४ रुपैयाँ र मट्टितेलमा प्रतिलिटर ४ रुपैयाँ बढाइने निगमले जनाएको छ । यद्यपि एलपी ग्यासको खुद्रा बिक्री मूल्य यथावत् राखिएको निगमले जनाएको छ ।पेट्रोलमा ५ रुपैयाँ बढेर काठमाडौंमा नयाँ मूल्य प्रतिलिटर १६२.५० तोकिएको छ भने डिजेल/मट्टितेलको नयाँ मूल्य ४ रुपैयाँले बढेर १४६.५० तोकिएको छ ।भारतीय आयल कर्पोरेसनबाट प्राप्त नयाँ मूल्य अनुसार पेट्रोलमा प्रति लिटर रु. ७.६४, डिजेलमा रु. ९.१३ र हवाई इन्धनमा रु. ६.८८ ले मूल्य बढेको निगमको भनाइ छ ।"
धानचामल आयातमा करिब १७ अर्ब ८२ करोड वृद्धि,"काठमाडौँ — मुलुकमा धानचामल आयात गत वर्षको तुलनामा करिब रु १७ अर्ब ८२ करोड वृद्धि भएको छ ।कृषि तथा पशुपन्छी विकास मन्त्रालयले चालु आर्थिक वर्षको जेठ मसान्तसम्म रु ३८ अर्ब ९४ करोडको धानचामल आयात गरेकामा गत आवको सोही अवधिमा रु २१ अर्ब १२ करोड बराबरको आयात गरिएको थियो । प्रत्येक महिना औसत रु तीन अर्बभन्दा धेरैको धानचामलको आयात बढेकाले असार मसान्तसम्म थप रु तीन अर्ब मूल्यको आयात हुने अनुमान गरिएको मन्त्रालयका सूचना अधिकारी महानन्द जोशीले जानकारी दिए ।भारत सरकारले आफ्ना उद्योगीलाई केही वर्षदेखि निर्यातमा लगाएको कर घटाएका कारण त्यसको नकारात्मक प्रभावले आयात बढी भएको तथा तीन वर्षदेखि ‘बफर स्टक’मा रहेको धानचामल तुलनात्मक रूपमा केही सस्तो मूल्यमा पाइएका कारण पनि नेपालमा आयात बढेको छ ।मन्त्रालयका अनुसार चालु आवको ११ महिनामा रु १७ अर्ब ७८ करोड बराबरको चामल आयात भएको तथ्याङ्क छ । गत वर्ष सो अवधिमा रु १२ अर्ब ४३ करोडको चामल आयात भएको थियो । बाह्य मुलुकबाट वस्तु स्वदेश आयात वृद्धि हुँदा व्यापारघाटा थप नकारात्मक हुने अनुमान गरिएको छ ।मन्त्रालयका सूचना अधिकारी जोशीका अनुसार सामान्यतया देशमा वार्षिक करिब ७० लाख मेट्रिक टन धानको माग रहेकामा करिब ६० लाख मेट्रिक टन धान स्वदेशी उत्पादन हुने गरेको छ । करिब १० लाख मेट्रिक टन अपुग धान आयात हुने गरेको छ । स्वदेशी उत्पादनले धानचामलको माग धान्न नसक्दा आपूर्ति सहज बनाउन आयात गरिन्छ ।कृषि उत्पादनमा वृद्धि गरी आयात प्रतिस्थापन गर्न किसानलाई समयमै मल, बीउ, सिँचाइ सुविधा, अनुदानको व्यवस्थासहित यस क्षेत्रमा नीतिगत सुधार आवश्यक रहेको जानकारहरूले बताउने गरेका छन् ।"
"नेपाली पानी अन्तर्राष्ट्रियकरण गर्न महासंघ गठन, अध्यक्षमा चेमजोङ","काठमाडौँ — पानी उद्योगीको हकहित संरक्षण र नेपालको पानी अन्तर्राष्ट्रियकरण गर्न नेपाल पानी उद्योग महासंघ गठन भएको छ ।साताअघि जिल्ला प्रशासन कार्यालय काठमाडौंमा दर्ता भएसँगै महासंघले आधिकारिकता पाएको छ । ७ वटै प्रदेशबाट प्रतिनिधित्व गर्नेगरी पानी उद्योगको छाता संगठनका रुपमा महासंघको गठन भएको हो । अध्यक्षमा विक्रम लिम्बु चेमजोङ चयन भएका छन् ।वरिष्ठ उपाध्यक्षमा भरत बुढाथोकी, उपाध्यक्षमा रविन्द्रमोहन अधिकारी, पुरुषोत्तम पाण्डे, रुपचन्द्र नौलखा, सवि कार्की, भुवन लोहनी, साहिल साह, टेकेन्द्रसिंह कुन्जेडा र कृष्णप्रसाद आचार्य चयन भएका छन् ।महासंघको महासचिवमा ध्रुवप्रसाद अधिकारी, उपमहासचिवमा रोसा श्रेष्ठ, कोषाध्यक्षमा देवनारायण चौलागाईं चयन भएका छन् ।अध्यक्ष चेमजोङले पानी उद्योग र आपूर्ति व्यवस्थापनमा पारदर्शितामा प्रश्न उठाउने ठाउँ रहन नदिने जनाए । साना उद्योगी सुरक्षित गर्दै लगानीमैत्री वातावरण निमार्णमा पहल गरिने जनाए ।हाल देशभर करिब ७ सय बढि पानी उत्पादन गर्ने उद्योग छन् । पानी उद्योगमा १५ अर्बभन्दा बढी लगानी रहेको महासंघको दाबी छ ।"
"एकल अंकले बढ्यो नेप्से, ६ अर्ब ३८ करोड रुपैयाँको कारोबार","काठमाडौँ — नेप्से परिसूचक ९‍‍.१९ अंकले बढेर २ हजार ६ सय ३१ दशमलव ४८ विन्दुमा उक्लिएको छ । सोमबार शून्य दशमलव ३५ प्रतिशतले बढेको नेप्सेले जनाएको छ ।कुल १४५ कम्पनीको सेयर मूल्य बढ्यो भने १०३ कम्पनीको मूल्य घट्यो । कुल ६३ हजार ३७१ पटकको किनबेचबाट ६ अर्ब ३८ करोड ७२ लाख रुपैयाँको सेयर कारोबार भएको छ । कुल १ करोड ४१ लाख ७२ हजार ५२५ कित्ता सेयर किनबेच भयो ।कुल १३ उपसमूहमध्ये फाइनान्स, होटल तथा पर्यटन, जलविद्युत् र अन्य उपसमूह घटेको छ । उत्पादन तथा प्रशोधन, जीवन बिमा, निर्जीवन बिमालगायत उपसमूहहरु बढ्यो ।राप्ती हाइड्रड्ड एन्ड जनरल कन्स्ट्रक्सनको सेयर मूल्य ९.९७ प्रतिशतले बढ्यो । धौलागिरी लघुवित्तको ९.८०, विन नेपाल लघुवित्तको ९.१६, सिन्धु विकास बैंकको ७.८१ र सप्तकोशी विकास बैंकको ७.२१ प्रतिशतले सेयर मूल्य बढेको हो ।पञ्चकन्या माई हाइड्रोपावरको ४.९२, ग्रिन डेभलपमेन्ट बैंकको ४.६५, पिपुल्स हाइड्रोपावर कम्पनीको ३.७५, पाँचथर पावर कम्पनीको ३.४९ र कालिका पावर कम्पनीको ३.४२ प्रतिशतले सेयर मूल्य घट्यो ।"
विश्व बैंकका लागि दक्षिण एसियाको उपाध्यक्षमा जोहानेस जुट नियुक्त,"काठमाडौँ — विश्व बैंकका लागि दक्षिण एसियाको उपाध्यक्षमा जोहानेस जुट नियुक्त भएका छन् । उनले जुलाई १ बाट पदभार सम्हाल्ने बैंकले जनाएको छ । उनी मार्टिन राइजरको स्थानमा आउन लागेका हुन् ।जुटले बंगलादेश, भुटान, भारत, माल्दिभ्स, नेपाल र श्रीलंकासँग विश्व बैंकको सम्बन्ध व्यवस्थापनमा भूमिका निर्वाह गर्नेछन् । उनले यस क्षेत्रका लागि छुट्याइएको ३९ अर्ड डलर बराबरका परियोजना, प्राविधिक सहायता र वित्तीय स्रोतहरूको पोर्टफोलियोको निरीक्षण गर्नेछन् ।सन् १९९९ देखि विश्व बैंकमा आबद्ध जुट डच नागरिक हुन् । यसअघि उनले ब्राजिलका लागि विश्व बैंकको कन्ट्री डाइरेक्टरका रूपमा काम गरेका थिए । बैंककै अपरेसनल पोलिसी एन्ड कन्ट्री सर्भिसेजमा पनि उपाध्यक्षका रूपमा काम गरेका थिए । उनले बंगलादेश, भुटान र नेपालका साथै टर्की, कोमोरोस, इरिट्रिया, केन्या, रुवान्डा, सिशेल्स र सोमालियाका लागि कन्ट्री डाइरेक्टरको रूपमा काम गरिसकेका छन् ।‘विगत १० वर्षमा मैले काम गरेयता दक्षिण एसियाले हासिल गरेको विकास प्रगति देखेर म अत्यन्तै खुसी छु,’ जुटले भनेका छन्, ‘यो नयाँ अवसरमार्फत यस क्षेत्रमा फेरि योगदान पुर्‍याउन र यहाँका मानिसहरूको न्यानोपन र सांस्कृतिक समृद्धि पुन: अनुभव गर्न पाउँदा म उत्साहित छु ।’भारतको नयाँ दिल्लीस्थित विश्व बैंकको कार्यालयबाट उनले यो क्षेत्रका लागि काम गर्ने विश्व बैंकले जनाएको छ ।"
राजस्व चुहावटमा १० अर्ब मागदाबीसहित ३२१ विरुद्ध मुद्दा,"काठमाडौँ — राजस्व अनुसन्धान विभागले १० महिनामा राजस्व चुहावट र विदेशी मुद्रा अपचलनमा १० अर्बभन्दा बढीको मागदाबीसहित ३ सय २१ जनाविरुद्ध उच्च तथा जिल्ला अदालतमा मुद्दा दायर गरेको छ । यस अवधिमा विदेशी मुद्रा अपचलन र राजस्व चुहावटमा संलग्न भएको आरोपमा उनीहरूविरुद्ध विभिन्न अदालतमा मुद्दा दायर गरिएको हो ।उनीहरूविरुद्ध चुहावट भएको राजस्व असुलउपर गरी बिगोअनुसार ५ वर्षसम्म जेल सजायसमेत माग गरिएको छ ।राजस्व चुहावट हुनेमा चीनबाट चोरी पैठारी गरिएको विद्युतीय चुरोट (भेप), सुन, जुत्ता र मदिराको बिर्कोलगायत सामग्री सबैभन्दा धेरै देखिएका छन् । भारतबाट तराईको खुला बोर्डरको फाइदा उठाएर सबैभन्दा धेरै कपडा (साडी, कुर्ता–सुरुवाल तथा सर्टिङ सुटिङ) चोरी पैठारी गरेर राजस्व छली गरेको भेटिएको छ । नक्कली बिलबीजक जारी गरेको विषय पनि राजस्व चुहावटको क्षेत्र हो ।नेपाल क्यान मुभ प्रालिको सर्भर अस्ट्रेलियाबाट सञ्चालन गरेर राजस्व छलेको अभियोगमा एक अर्ब ३७ करोड असुलउपर गरी जेल सजायसमेत माग गरी ६ जनाविरुद्ध मुद्दा चलाइएको छ । कुरिअर सेवा सञ्चालन गर्ने उद्देश्य राखेर खोलिएको कम्पनीका लगानीकर्ताले अस्ट्रेलियामा बसेर नेपालबाट कारोबार सञ्चालन गर्दै आएको भेटिएको थियो ।१० महिनामा दोस्रो ठूलो राजस्व चुहावटको मुद्दा सुन–चाँदीको चोरी पैठारी छ । त्यसमा राजस्व छली गरेको अभियोगमा १ अर्ब ३४ करोडको मागदाबीसहितको मुद्दा दायर गरिएको छ । उक्त मुद्दामा प्रतिवादी भने ४७ जना छन् ।यस अवधिमा राजस्व चुहावटतर्फ करिब सवा पाँच अर्बको मागदाबीसहित ४८ वटा मुद्दा दर्ता गरिएको छ । चालु वर्षको साउनदेखि जेठ मसान्तसम्म राजस्व चुहावटतर्फ १ सय ६० जनाविरुद्ध मुद्दा दायर गरेर उनीहरूबाट चुहावट भएको राजस्व असुली गर्नुपर्ने माग गरिएको छ ।उनीहरूलाई कानुनअनुसार ५ वर्षसम्म जेल सजाय माग दाबी गरिएको छ । विभागले गत शुक्रबार सार्वजनिक गरेको विवरणअनुसार राजस्व चुहावटसँग सम्बन्धित २ अर्ब ५९ करोड बिगो तथा शतप्रतिशत जरिवानासमेत ५ अर्ब १९ करोड मागदाबीसहित उच्च अदालतमा अभियोजन गरिएको छ ।यस अवधिमा विभागले विभिन्न फर्म तथा कम्पनीबाट राजस्व चुहावट भएको ठहर गरी १ अर्ब १६ करोड धरौटी माग गरेको छ । घिमिरेका अनुसार राजस्व चुहावटको धरौटी रकममध्ये ५५ करोड १८ लाख आन्तरिक राजस्व विभाग र भन्सार विभागमा असुलीका लागि पठाइएको छ ।विदेशी मुद्रा अपचलनतर्फ १ सय ६१ जनाविरुद्ध विभिन्न जिल्ला अदालतमा मुद्दा दायर गरिएको छ । १ सय १७ वटा मुद्दामा बिगो र जरिवानासमेत ५ अर्बभन्दा बढी मागदाबी गरिएको विभागले सार्वजनिक गरेको तथ्यांकमा उल्लेख छ । विदेशी मुद्रा अपचलनमा गत चैतको पहिलो साता काठमाडौंको टोखाबाट बरामद भएको २५ करोड १९ लाख २४ हजार बराबरको युरो तथा अमेरिकी डलर सबैभन्दा ठूलो रकम हो । उक्त घटनामा चालक थुनामा छन् भने मुख्य अभियुक्त भनिएका सिन्धुपाल्चोकका नारायण पौडेल फरार रहेको विभागले जनाएको छ ।"
नेपाल-भारतबीच व्यापार तथा लगानी प्रवर्द्धन समझदारी,"काठमाडौँ — नेपाल र भारतबीच आर्थिक सहकार्यलाई थप सुदृढ बनाउने उद्देश्यसहित नेपाल–भारत चेम्बर अफ कमर्स एन्ड इन्डस्ट्री (निक्की) र फेडेरेसन अफ इन्डियन चेम्बर अफ कमर्स एन्ड इन्डस्ट्री (फिक्की) ले आपसी व्यापार, लगानी तथा सीमापार व्यापार प्रवर्द्धन गर्न संयुक्त रूपमा काम गर्ने समझदारी गरेको छ ।निक्कीका अध्यक्ष सुनील केसी र फिक्कीकी महाप्रबन्धक ज्योति बिजद्वारा नयाँदिल्लीमा हस्ताक्षरित समझदारीअनुसार दुवै संस्थाले व्यापारिक प्रतिनिधिमण्डलको आदानप्रदान, गैरगोप्य सूचनाको साझेदारी र संयुक्त प्रवर्द्धनात्मक कार्यक्रम आयोजना गर्नेछन् । साथै निक्की नेपालका लागि फिक्कीको विशेष साझेदारका रूपमा रहने र फिक्की भारतका लागि निक्कीको विशेष साझेदार रहने पनि बताइएको छ ।समझदारीमा दुवै पक्षले व्यापार र लगानीसम्बन्धी विविध प्रकाशन र तथ्यांक नियमित रूपमा आदानप्रदान गर्ने पनि उल्लेख छ । ‘हामी प्रत्येक वर्ष कम्तीमा एउटा प्रमुख संयुक्त कार्यक्रम आयोजना गर्नेछौं । नेपाल तथा भारतका व्यवसायीहरूबीच प्रतिनिधिमण्डलको आदानप्रदानलाई सहयोग गर्नेछौं,’ निक्कीका अध्यक्ष केसीले भने, ‘हाम्रो साझेदारीले संयुक्त अध्ययन, बजार सर्वेक्षण तथा आर्थिक विकास एवं चासोका नयाँ क्षेत्र पहिचान गर्न प्रकाशन आदानप्रदानसमेत समेट्नेछ ।’फिक्कीकी महानिर्देशक ज्योति बिजले पनि आर्थिक सम्बन्धलाई सुदृढ बनाउने दुवै संस्थाको साझा जिम्मेवारी रहेको बताइन् । ‘हामी आ–आफ्नो देशका प्रमुख व्यावसायिक संस्थाका रूपमा भारत र नेपालबीचको व्यापार तथा लगानी सम्बन्ध बलियो बनाउने प्रतिबद्धतासाथ अघि बढिरहेका छौं,’ उनले भनिन् ।नयाँदिल्लीमा मुख्यालय रहेको फिक्कीमा सार्वजनिक तथा निजी क्षेत्रका २ लाख ५० हजारभन्दा बढी कम्पनी आबद्ध छन् । नीति सुधार, आर्थिक वृद्धि, नवप्रवर्तन र लगानी प्रवर्द्धनमा यसले अग्रणी भूमिका खेल्दै आएको छ । यो सम्झौताले दुई दक्षिण एसियाली छिमेकी देशबीचको लामो समय देखिको आर्थिक अन्तरनिर्भरतालाई औपचारिक बनाएको छ ।दुवै संगठनले सीमापार कारोबारमा भइरहेका चुनौती समाधान गर्दै नयाँ सम्भावनाको उपयोग गर्न नजिकबाट सहकार्य गर्ने प्रतिबद्धता जनाएका छन् । निक्कीका सदस्यले नेपालको व्यापार र अर्थतन्त्र विस्तारका लागि फिक्कीका सबै स्रोत र नेटवर्कको प्रयोग गर्न सक्नेछन् ।सम्झौताअनुसार दुवै चेम्बरले नेपाल र भारतबाहेक बीबीआईएन र बिमस्टेक क्षेत्रका सहकार्यमा समेत काम गर्नेछन् । ‘हामी अब निक्की–फिक्की ट्र्याक १.५ पहल सुरु गर्दै छौं, जसमा दुवै संस्था तथा सरकारका प्रतिनिधिको सहभागिता रहनेछ । यस पहलले लगानी प्रवर्द्धन गर्ने र हाल नेपालमा बढेको लगानीको आकांक्षालाई पूर्ति गर्न मद्दत गर्नेछ,’ केसीले भने ।"
नेप्से साढे २६ अंकले बढ्यो,"काठमाडौँ — पछिल्ला तीन कारोबार दिनयता घटिरहेको नेप्से परिसूचक साताको पहिलो कारोबार दिन भने २६.५३ अंकले बढेको छ । एक दशमलव शून्य २ प्रतिशतले बढेर नेप्से २ हजार ६ सय २२ दशमलव २८ बिन्दुमा उक्लिएको हो । गत मंगलबारयता निरन्तर नेप्से घटिरहेको थियो । गत मंगलबार शून्य दशमलव २२, बुधबार शून्य दशमलव ३३ र बिहीबार ४.४५ अंकले घटेको थियो ।आइतबार कुल १८५ कम्पनीको मूल्य बढ्यो भने ६३ कम्पनीको घट्यो । कुल १३ उपसमूहमध्ये उत्पादन तथा प्रशोधन मात्रै ३९.४५ अंकले घट्यो । बाँकी सबै उपसमूह बढे । जीवन बिमा १०३.०४, विकास बैंक ८५.३९, लघुवित्त ७३.२९, निर्जीवन बिमा ५०.०३, अन्य उपसमूह ३०.६३ अंकले बढे । नेप्सेका अनुसार यस दिन ७४ हजार ७५२ पटकको सेयर किनबेचबाट ७ अर्ब १२ करोड १७ लाख रुपैयाँको सेयर कारोबार भएको छ ।गत बिहीबारको तुलनामा आइतबार कारोबार रकम भने घटेको छ । गत बिहीबार ७ अर्ब ७८ करोड २ लाख रुपैयाँको सेयर कारोबार भएको थियो । त्यसबाट कुल १ करोड ६६ लाख ४३ हजार ११४ कित्ता सेयर किनबेच भएको थियो ।सप्तकोशी विकास बैंकको ९.९९, विन्ध्यवासिनी हाइड्रोपावरको ८.९७, माछापुच्छ्रे बैंक डिबेन्चर २०८५ को ८.१०, ग्रिन भेन्चरको ६.९५ र त्रिशूली जलविद्युत्को ५‍.९२ प्रतिशतले सेयर मूल्य बढ्यो । जोशी हाइड्रोपावरको ५.५७, युनिलिभर नेपालको ३.४९, पञ्चकन्या माई हाइड्रोपावरको ३.२०, पियोर इनर्जीको ३.१९ र बुटवल पावर कम्पनीको ३.०३ प्रतिशतले सेयर मूल्य घट्यो ।कारोबार रकमका आधारमा साहस ऊर्जा, बुटवल पावर कम्पनी, युनियन हाइड्रोपावर, ङादी ग्रुप पावर र राधी विद्युत् कम्पनी अघि रह्यो । साहस ऊर्जाको ५७ करोड ८६ लाख ८८ हजार, बुटवल पावर कम्पनीको ३४ करोड ९९ लाख ६२ हजार, युनियन हाइड्रोपावरको २४ करोड ३३ लाख ८६ हजार, ङादी ग्रुप पावरको २३ करोड ४१ लाख ८३ हजार र राधी विद्युत् कम्पनीको २१ करोड २८ लाख १४ हजार रुपैयाँले सेयर कारोबार भएको छ ।नेप्से साढे २६ अंकले बढेसँगै सेयर बजारको आकार (कुल बजार पुँजीकरण) मा ४४ अर्ब २१ करोड ५७ लाख रुपैयाँले बढेको छ । गत बिहीबार ४३ खर्ब २४ अर्ब ८८ करोड रुपैयाँ रहेको कुल बजार पुँजीकरण आइतबार ४३ खर्ब ६९ अर्ब १० करोड रुपैयाँ कायम भएको छ । कुल सूचीकृत सेयरलाई सोही दिनको सेयर मूल्यले गुणा गरेर कुल बजार पुँजीकरण गणना गरिन्छ ।कमाउने कम्पनीहरूको सूचीसप्तकोशी विकास बैंक९.९९ प्रतिशतविन्ध्यवासिनी हाइड्रोपावर८.९७ प्रतिशतमाछापुच्छ्रे बैंक डिबेन्चर (२०८५)८.१० प्रतिशतग्रिन भेन्चर६.९५ प्रतिशतत्रिशूली जलविद्युत्५‍.९२ प्रतिशतविन नेपाल लघुवित्त५.५७ प्रतिशतगुराास लघुवित्त५.५५ प्रतिशतरिभर फल्स पावर५.४७ प्रतिशतप्राइम डिबेन्चर (२०८८)५.३१ प्रतिशतसाहस ऊर्जा५.३१ प्रतिशत"
यस्तो छ आजको विदेशी मुद्रा विनिमय दर,"काठमाडौँ —  नेपाल राष्ट्र बैङ्कले सोमबारका लागि विदेशी मुद्राको विनिमय दर निर्धारण गरेको छ । राष्ट्र बैङ्कका अनुसार अमेरिकी डलर एकको खरिददर १३६ रुपैयाँ ४७ पैसा र बिक्रीदर १३७ रुपैयाँ ०७ पैसा निर्धारण गरिएको छ ।त्यसैगरी युरोपियन युरो एकको खरिददर १५९ रुपैयाँ ९४ पैसा र बिक्रीदर १६० रुपैयाँ ६५ पैसा, युके पाउण्ड स्ट्रलिङ एकको खरिददर १८७ रुपैयाँ १८ पैसा र बिक्रीदर १८८ रुपैयाँ, स्वीस फ्रयाङ्क एकको खरिददर १७० रुपैयाँ ७९ पैसा र बिक्रीदर १७१ रुपैयाँ ५४ पैसा कायम गरिएको छ ।अष्ट्रेलियन डलर एकको खरिददर ८९ रुपैयाँ १२ पैसा र बिक्रीदर ८९ रुपैयाँ ५१ पैसा, क्यानेडियन डलर एकको खरिददर ९९ रुपैयाँ ७४ पैसा र बिक्रीदर १०० रुपैयाँ १८ पैसा, सिङ्गापुर डलर एकको खरिददर १०६ रुपैयाँ ९६ पैसा र बिक्रीदर १०७ रुपैयाँ ४३ पैसा तोकिएको छ ।जापानी येन १० को खरिददर नौ रुपैयाँ ४३ पैसा र बिक्रीदर नौ रुपैयाँ ४७ पैसा, चिनियाँ युआन एकको खरिददर १९ रुपैयाँ ०३ पैसा र बिक्रीदर १९ रुपैयाँ ११ पैसा, साउदी अरेबियन रियाल एकको खरिददर ३६ रुपैयाँ ३९ पैसा र बिक्रीदर ३६ रुपैयाँ ५५ पैसा, कतारी रियाल एकको खरिददर ३७ रुपैयाँ ३४ पैसा र बिक्रीदर ३७ रुपैयाँ ५० पैसा कायम भएको छ ।केन्द्रीय बैङ्कका अनुसार थाइ भाट एकको खरिददर चार रुपैयाँ १९ पैसा र बिक्रीदर चार रुपैयाँ २१ पैसा, युएई दिराम एकको खरिददर ३७ रुपैयाँ १६ पैसा र बिक्रीदर ३७ रुपैयाँ ३२ पैसा, मलेसियन रिङ्गेट एकको खरिददर ३२ रुपैयाँ २७ पैसा र बिक्रीदर ३२ रुपैयाँ ४१ पैसा, साउथ कोरियन वन १०० को खरिददर १० रुपैयाँ र बिक्रीदर १० रुपैयाँ ०४ पैसा, स्वीडिस क्रोनर एकको खरिददर १४ रुपैयाँ ३८ पैसा र बिक्रीदर १४ रुपैयाँ ४४ पैसा र डेनिस क्रोनर एकको खरिददर २१ रुपैयाँ ४४ पैसा र बिक्रीदर २१ रुपैयाँ ५३ पैसा तोकिएको छ ।राष्ट्र बैङ्कले हङकङ डलर एकको खरिददर १७ रुपैयाँ ३८ पैसा र बिक्रीदर १७ रुपैयाँ ४६ पैसा, कुवेती दिनार एकको खरिददर ४४७ रुपैयाँ र बिक्रीदर ४४८ रुपैयाँ ९७ पैसा, बहराइन दिनार एकको खरिददर ३६१ रुपैयाँ ८५ पैसा र बिक्रीदर ३६३ रुपैयाँ ४४ पैसा, ओमनी रियाल एकको खरिददर ३५४ रुपैयाँ ४५ पैसा र विक्रीदर ३५६ रुपैयाँ ०१ पैसा रहेको छ ।भारतीय रुपैयाँ एक सयको खरिददर १६० रुपैयाँ र बिक्रीदर १६० रुपैयाँ १५ पैसा तोकेको छ । राष्ट्र बैङ्कले यो विनिमय दरलाई आवश्यकतानुसार जुनसुकै समयमा पनि संशोधन गर्न सकिने जनाएको छ । वाणिज्य बैङ्कले तोक्ने विनिमय दर भने फरक हुनसक्ने र अद्यावधिक विनिमय दर केन्द्रीय बैङ्कको वेबसाइटमा उपलब्ध हुने जनाइएको छ ।"
विमानस्थलको इन्धन भण्डारण सार्न प्राधिकरणकै अड्को,"काठमाडौँ — अति संवेदनशील मानिएको सिनामंगल हवाई इन्धन डिपो स्थानान्तरणको काममा नागरिक उड्डयन प्राधिकरण (क्यान) बाटै ढिलाइ भएको छ । २८ असार २०८१ को मन्त्रिपरिषद् बैठकले डिपो स्थानान्तरण गर्ने निर्णय गरे पनि क्यानले जग्गाको चार किल्ला छुट्याएको छैन ।नेपाल आयल निगम र क्यानबीच प्रस्तावित जग्गाको स्वामित्व एवं हस्तान्तरणको मोडालिटी अझै पनि टुंगो लागेको छैन ।तोकिएको साइट क्लियर नहुँदा स्थानान्तरण प्रक्रिया प्रभावित बनेको आयल निगम हवाई इन्धन डिपो सिनामंगलले जनाएको छ । ‘सरकारको आदेशसँगै निगमले विस्तृत परियोजना प्रतिवेदन (डीपीआर) को कामलाई तीव्रता दिएको छ । तर डिपो स्थानान्तरण गर्नुपर्ने जग्गामा नेपाली सेनाका भवन पनि हटाइएको छैन,’ निगमका हवाई इन्धन डिपो हस्तान्तरण तथा निर्माण आयोजनाका कोअर्डिनेटर इन्जिनियर मानबहादुर सिंहले भने, ‘पुल्चोक इन्जिनियरिङ कलेजले डीपीआरको काम करिब ९० प्रतिशत सकेर पहिलो चरणको ड्राफ्ट बुझाइसकेको छ ।’ करिब १५ रोपनी जग्गा आर्मी र जंगलमा परेको उनले बताए ।सौर्य एयरलाइन्सको जहाज दुर्घटनापछि २८ साउन २०८१ मा प्रधानमन्त्री केपी शर्मा ओलीले डिपो स्थानान्तरण गर्न निर्देशन दिएका थिए । त्यसको भोलिपल्ट उद्योग वाणिज्य तथा आपूर्तिमन्त्री दामोदर भण्डारी, कार्यकारी निर्देशक चण्डिका भट्टसहितको टोलीले जग्गा निरीक्षणसमेत गरेका थिए । निरीक्षणका क्रममा मन्त्री भण्डारीले पनि डिपो तत्काल स्थानान्तरण गर्न निर्देशन दिएका थिए ।सुरक्षाका दृष्टिले अतिसंवेदनशील मानिएको विमानस्थलस्थित डिपोलाई दीर्घकालीन रूपमा प्रयोग गर्न मिल्ने गरी सार्नुपर्ने सांसदले समेत माग गर्दै आएका छन् । गत भदौमा भएको उद्योग तथा वाणिज्य र श्रम तथा उपभोक्ता हित समिति बैठकमा धेरैजसो सांसदले तत्काल डिपो सार्न आवाज उठाएका थिए । निगमले पनि स्थानान्तरणमा चासो दिएको थियो । डिपो स्थानान्तरण गर्न क्यान पनि उत्साहित थियो । स्थानान्तरण गर्न क्यानले निगमलाई करिब १० पटक पत्रसमेत पठाएको थियो ।अन्तर्राष्ट्रिय नागरिक उड्डयन संगठन (आईकाओ) को मापदण्ड तथा सिफारिस परिपालना गर्नुपर्ने राज्यको दायित्व रहेको भन्दै क्यानले निगमलाई पत्र पठाएको थियो । सोही मापदण्डअनुसार गुरुयोजना तयार पारी पूर्वाधार विस्तारको काम गरेको क्यानको दाबी थियो । तर पछिल्लो समय आलटाल गरेको सिनामंगल कार्यालय प्रमुख प्रदीप यादव बताउँछन् ।‘पुल्चोक इन्जिनियर कलेजले असार २७ मा डीपीआर रिपोर्ट बुझाउँदै छ । डिजाइन र लागतसहितको विस्तृत प्रतिवेदन आउँदै छ । साउन २०८२ बाटै टेन्डर प्रक्रिया गरेर काम अगाडि बढाउने निगमको तयारी छ,’ यादवले भने, ‘दुई वर्षमा डिपो तयार गरेर जहाजमा तेल भर्न सकिन्छ । तर यस विषयमा क्यानले बेवास्ता गर्दै आएको छ । क्यानको लापरबाहीले प्रोजेक्ट थप ५/७ वर्ष पछि धकेलिने चिन्ता बढेको छ ।’निगमका अनुसार क्यानले करिब २ सय रुख काट्नुपर्छ । रुख काट्न मन्त्रिपरिषद्ले २०७७ सालमै अनुमति दिइसकेको छ । तर पनि काममा क्यानले ढिलाइ गरिरहेको निगमको आरोप छ ।क्यानले हवाई इन्धन डिपो स्थानान्तरण गर्न विमानस्थलको उत्तर–पश्चिमतर्फ ‘अन्तर्राष्ट्रिय एयरक्राफ्ट पार्किङ एप्रोन’ को पश्चिमतर्फ रनवेको केन्द्र रेखादेखि ५ सय मिटरभन्दा टाढा हुने गरी स्थान तोकेको छ । जग्गाको मूल्यका विषयमा विमानस्थलभित्र रहेका सबै स्थानका जग्गा समान रहेको, विगतमा उक्त जग्गा डिपोका लागि नै अधिग्रहण गरिएको र आईकाओ मापदण्डका कारण पनि स्थानान्तरण गर्नु आवश्यक रहेको बताइएको थियो ।‘हवाई इन्धन डिपोलाई धावनमार्गदेखि पर्याप्त दूरीमा राख्नुपर्ने दृष्टिबाट विमानस्थलमा त्यसको विकल्प देखिँदैन । अन्तर्राष्ट्रिय जहाजको पार्किङसमेत सोही स्थानबाट नजिक हुने हुँदा रिफिलिङ कार्य पनि सोही स्थानबाट सहज हुनेछ,’ क्यानले निगमलाई पठाएको पत्रमा भनिएको थियो, ‘हालको डिपो भत्काउने र नयाँ स्थानमा निर्माण गर्ने सम्पूर्ण कार्य निगमकै कार्यक्षेत्र र जिम्मेवारीभित्र पर्ने विषय हो ।’नेपाल नागरिक उड्डयन प्राधिकरणअन्तर्गतको हवाई यातायात क्षमता अभिवृद्धि आयोजना निर्देशक दीपेन्द्र श्रेष्ठले भने डिपो स्थानान्तरण अवधिभर भाडा छुटका सन्दर्भमा अनुमतिका लागि प्रस्ताव संस्कृति पर्यटन तथा नागरिक उड्डयन मन्त्रालयमा रहेकाले केही ढिलाइ भएको दाबी गरे । ‘यस विषयलाई त्रिभुवन अन्तर्राष्ट्रिय विमानस्थलले हेरेको छ । प्रस्ताव मन्त्रालयमा पुगिसकेको छ,’ श्रेष्ठले भने, ‘रुख काट्न समस्या छैन । आर्मी भवन र गल्फकोर्ट सार्न पनि सहमति भइसकेको छ ।’यति बेला हालको डिपो धावनमार्गको केन्द्ररेखादेखि १५० मिटर मात्रको दूरीमा छ । अन्तर्राष्ट्रिय नागरिक उड्डयन संगठन (आईकाओ) को मापदण्ड अनुसार डिपोको अधिकांश क्षेत्र ट्याक्सी वे तथा रेनवे लाइनभित्र पर्न जाने उल्लेख छ । अहिले ‘समानान्तर ट्याक्सी वे’ को केन्द्र रेखादेखि रनवेको केन्द्र रेखासम्मको दूरी ११० मिटर मात्रै छ । मापदण्डअनुसार १७२.२ मिटर हुने गरी गुरुयोजना अद्यावधिक गरिएको छ ।प्रस्तावित डिपो निर्माण साइटमा देखिएका समस्या– नागरिक उड्डयन प्राधिकरणले नेपाल आयल निगमका लागि तोकिएको जग्गाको चार किल्ला छुट्याउन्– तोकिएको जग्गाको साइट क्लियर नभएको, जग्गामा रहेका नेपाली सेनाका भवन पनि हटेनन्– निगम र प्राधिकरणबीच प्रस्तावित जग्गाको स्वामित्व एवं जग्गा हस्तान्तरणको मोडालिटी टुंगिएन"
सुनचाँदीमा लगाइएको विलासिता कर र भ्याट हटाउन महासंघको माग,"काठमाडौँ — नेपाल उद्योग वाणिज्य महासंघका अध्यक्ष चन्द्रप्रसाद ढकालले आर्थिक वर्ष २०८२/०८३ को बजेट तथा हालै कार्यान्वयनमा आएका निजी क्षेत्रसँग सम्बद्ध व्यवस्थाहरूमा सुधारका लागि प्रधानमन्त्री केपी शर्मा ओलीसमक्ष आग्रह गरेका छन् ।बजेटमार्फत सुनचाँदीमा विस्तार गरिएको विलासिता कर र मूल्य अभिवृद्धि कर हटाउन ढकालले आग्रह गरे ।शनिबार भएको भेटमा आव ०८२ /८३ को बजेटमा अध्यक्ष ढकालले महासंघले उठाउँदै आएका व्यवस्थाहरु समेटिएकोमा धन्यवाद ज्ञापन गर्दै बजेटका केही प्रावधान र हालै कार्यान्वयनमा आएका नीतिगत व्यवस्थाले उद्यम व्यवसायमा असर देखिएको हुँदा आवश्यक सहजीकरण गरिदिन आग्रह गरेका हुन् ।भेटका क्रममा प्रधानमन्त्री ओलीले निजी क्षेत्र मैत्री व्यावसायिक वातावरण बनाउन आफ्नो सरकार प्रयत्नशील रहेको र महासंघका सुझावलाई सकारात्मक रुपमा लिएको बताए । महासंघका अध्यक्ष ढकालले आइतबार अर्थमन्त्री विष्णु पौडेललाई भेट गरी आव ०८२/८३ को बजेटमा महासंघका सुझावहरुका बारेमा ध्यानाकर्षण गराए ।अध्यक्ष ढकालले प्रधानमन्त्रीसमक्ष पेस गरेका सुझावमा हवाई टिकट र हिरा जवाहरातमा लगाइएको मूल्य अभिवृद्धि कर, जलविद्युतमा दिइँदै आइएको सुविधा, सवारी साधनमा लागू भएको युरो ५, ६ को व्यवस्था मेला महोत्सव, एमआरपी, वनस्पतिजन्य वस्तुको आयात निर्यात समेटिएका छन् ।ढकालले सुनचाँदीमा विस्तार गरिएको विलासिता कर र मूल्य अभिवृद्धि कर हटाउन आग्रह गरे । टिकटमा यसअघिबाटै लाग्दै आएको मुल्य अभिवृद्धि कर र पाँचतारे होटल तथा रिसोर्टहरूमा २ प्रतिशत विलासिता कर नेपाल महँगो पर्यटकीय गन्तव्य बनेकोमा अध्यक्ष ढकालले ध्यानाकर्षण गराए । यस व्यवस्थाले अन्य मुलुकबाट टिकट लिने प्रचलन बढेकाले दोहोरो प्रभाव परेको छ ।महासंघले वन तथा वातावरण मन्त्रालयद्वारा हालै लागू गरिएको यूरो-५ र ६ मापदण्डले सवारी साधन र स्पेयर पार्ट्स आयातमा अवरोध भएकोले पुरानै मापदण्ड ( यूरो-३) मा अर्डर भैसकेका सामान ल्याउने व्यवस्थाका लागि पनि आग्रह गरेको छ । भारतमा १० हजार मेगावाट बिद्युत निर्यातको सम्झौता भइसकेको र बंगलादेशमा समेत विद्युत निर्यात प्रारम्भ भएको अवस्थामा यस क्षेत्रमा प्रदान गरिएको छुटले समग्र पुर्वाधार क्षेत्रमै गुणात्मक सुधार हुन सहयोग पुग्ने भएकोले विद्युत् आयोजना निर्माण गर्न २०८२ सम्म दिइएको हालको कर छुट सम्वन्धि व्यवस्थालाई २०९२ सम्म बढाउन अनुरोध गरिएको छ ।विद्युत खरिद सम्झौतामा स्पष्टता माग गर्दै रन अफ रिभर आयोजनाको 'टेक एण्ड पे' नीतिले लगानीमा अन्योल भएको भन्दै सरकारद्वारा गरिएको परिमार्जित व्यवस्थालाई थप स्पष्ट पार्नु आवश्यक रहेको पनि महासंघको भनाइ छ ।महासंघसँग आवद्ध १३० भन्दा बढी जिल्ला नगर उद्योग वाणिज्य संघहरुले बिगत २ दशकदेखि स्थानीय मेला महोत्सव आयोजना गरी स्थानीय उत्पादन र पहिचानको बजारीकरणको साथै आर्थिक गतिविधिमा टेवा पुयाउदै आएको अवस्थामा पछिल्लो समयमा केही स्थानिय तहबाट मेला महोत्सवहरु ठेक्का पट्टामा सञ्चालन गर्ने प्रवृति बढ्दै गएकाले उद्योग वाणिज्य संघहरूले मात्र मेला महोत्सव आयोजना गर्न पाउने व्यवस्थालाई निरन्तरता दिनेबारे पहलका लागि पनि माग गरेको छ ।भारतीय गुणस्तर मापदण्ड र पोर्टल समस्याले स्टिलजन्य वस्तुको प्रभावित निर्यात सहजीकरण तथा बजेटमा कच्चा पदार्थभन्दा अन्तिम वस्तुमा बढि महसुल लगाइएका वस्तुहरुको दरबन्दी समायोजनका लागि पनि महासंघले आग्रह गरेको छ । स्वदेशी र आयातित वस्तुमा अनिवार्य एमआरपी लेबल लगाउने व्यवस्थालाई निजी क्षेत्रसँग छलफल गरेर कार्यान्वयन गर्न माग गरेको छ । पुष्प व्यवसायमा सहजीकरणका लागि वनस्पतिजन्य वस्तुको आयात-निर्यातमा शत्रुजीव जोखिम विश्लेषण (पीआरए) प्रक्रियालाई सरल र लागत-प्रभावी बनाउन अनुरोध गरिएको छ ।महासंघले यी मागहरू सम्बोधन भएमा लगानी प्रवर्द्धन, रोजगारी सृजना र आर्थिक सुधारमा महत्वपूर्ण योगदान पुग्ने विश्वास व्यक्त गरेको महासंघका अध्यक्ष ढकालले बताए । अध्यक्ष ढकालले सरकार र निजी क्षेत्रको सहकार्यबाट सुधारोन्मुख अर्थतन्त्रले गति लिने जनाए ।"
सुन र गहनामा लगाइएको विलासिता कर पुनरावलोकन गर्न अर्थमन्‍त्रीलाई चेम्बरको ध्यानाकर्षण,काठमाडौँ — आर्थिक वर्ष २०८२/०८३ को बजेटमार्फत विलासिता र मूल्य अभिवृद्धि कर (भ्याट)मा लगाइएको करमा पुनरावलोकन गर्न नेपाल चेम्बर अफ कमर्सले अर्थमन्त्री विष्णुप्रसाद पौडेलको ध्यानाकर्षण गराएको छ ।सुनमा गरिएको २ प्रतिशत विलासिता कर र हिरालगायत बहुमूल्य पत्थरमा लगाइएको १३ प्रतिशत मूल्य अभिवृद्धि कर (भ्याट) अव्यवहारिक र उपभोक्तामा समेत गम्भीर असर गर्ने भएकाले पुनरावलोकन गर्न चेम्बरले अर्थमन्त्री पौडेलको ध्यानाकर्षण गराएको हो ।चेम्बरका अध्यक्ष कमलेशकुमार अग्रवाल नेतृत्वको पदाधिकारी टोलीले सिंहदरबारमा अर्थमन्त्री पौडेलसमक्ष बजेटमा उल्लेखित विलासिता कर र भ्याट पुनरावलोकनको व्यवस्था वर्तमान आर्थिक अवस्थाको प्रतिकूल हुने बताएको छ ।सरकारको कर नीतिले नीतिले सुनचाँदी तथा रत्न आभूषणको व्यवसाय नै संचालन गर्न नसकिने र र यो क्षेत्रमा लाखौं जनशक्तिले रोजगारी समेत गुमाउने अवस्था आएकाले सरकारको निर्णय पुनरावलोकन गर्न अध्यक्ष अग्रवालले अर्थमन्त्री पौडेलको ध्यानाकर्षण गराए ।चेम्बर पदाधिकारीहरुसँगको भेटका क्रममा अर्थमन्त्री पौडेलले चेम्बर अफ कमर्सले दिएको सुझावलाई आफूले गम्भिरताका साथ लिने प्रतिबद्धता जनाए । उनले सरोकारवाला निकायसँग छलफल गरेर समस्या समाधान गर्ने बताए ।
तीन कारोबार दिनपछि दोहोरो अंकले बढ्यो नेप्से,"काठमाडौँ — सेयर कारोबार मापक नेप्से परिसूचक २६.५३ अंकले बढेको छ । एक दशमलव शून्य २ प्रतिशतले बढेर नेप्से २ हजार ६ सय २२ दशमलव २८ विन्दुमा उक्लिएको हो । गत मंगलबारयता निरन्तर नेप्से घटिरहेको थियो ।कुल १८५ कम्पनीको मूल्य बढ्यो भने ६३ कम्पनीको सेयर मूल्य घट्यो । कुल १३ उपसमूहमध्ये उत्पादन तथा प्रशोधन मात्रै ३९.४५ अंकले घट्यो । बाँकी सबै उपसमूहहरु बढे ।कुल ७४ हजा ७५२ पटकको सेयर किनबेचबाट ७ अर्ब १२ करोड १७ लाख रुपैयाँको सेयर कारोबार भएको छ । कुल १ करोड ६६ लाख ४३ हजार ११४ कित्ता सेयर किनबेच भयो ।सप्तकोशी विकास बैंक ९.९९,बिन्दाबासीनि हाइड्रोपावरको ८.९७, माछापुछ्रे बैंक डिबेञ्चर २०८५ को ८.१०,ग्रिन भेञ्चरको ६.९५ र त्रिशुली जलविद्युत्‌को ५‍.९२ प्रतिशतलेसेयर मूल्य बढ्यो ।"
३० अर्ब निक्षेप खिच्दै राष्ट्र बैंक,"काठमाडौँ — नेपाल राष्ट्र बैंकले आज (आइतबार) ३० अर्ब निक्षेप खिच्दैछ । निक्षेप संकलन उपकरण बोलकबोलमार्फत राष्ट्र बैंकले ६३ दिनका लागि ३० अर्ब निक्षेप खिच्न लागेको हो ।बैंकिङ प्रणालीमा अधिक तरलता भएपछि चालु आर्थिक वर्ष २०८१/८२ शुरुवातबाट नै राष्ट्र बैंकले निरन्तर तरलता खिच्दै आएको छ । अहिले कुल निक्षेप ७० खर्ब २० अर्ब माथि पुगेको छ ।निक्षेप बढेको बढ्यै गर्दा अनलाइन खरिद प्रणालीमार्फत बोलकबोल गर्न लागिएको हो । ब्याजदर बोलकबोलको माध्यमबाट निर्धारण हुने छ भने आज बोलकबोल हुने निक्षेप संकलन उपकरणको सावाँ तथा ब्याज २०८२ भदौ १५ गते भुक्तानी हुने राष्ट्र बैंकले जानकारी दिएको छ ।बोल गर्न सकिने रकम न्युनतम १० करोड रुपैयाँ र अधिकतम ५ करोड रुपैयाँले भाग गर्दा निःशेष भाग जाने गरी कुल आह्वान रकमसम्म हुनेछ । बोलकबोलमा राष्ट्र बैंकबाट इजाजतप्राप्त ‘क’, ‘ख’ र ‘ग’ वर्गका बैंक तथा वित्तीय संस्थामात्र सहभागी हुन पाउनेछन् ।"
एसिया–खाडी संवादको निष्कर्ष : ‘रोजगारदाता पे मोडलमा सम्झौता हुन्न’,"काठमाडौँ — खाडी क्षेत्रमा श्रमिक पठाउने र लिने देशका उच्च अधिकारीहरूले रोजगारदाता पे मोडलमा सम्झौता गर्ने ठाउँ नभएको निष्कर्ष निकालेका छन् ।श्रम, रोजगार तथा सामाजिक सुरक्षा मन्त्रालय र अन्तर्राष्ट्रिय आप्रवासन संगठन (आईओएम) को सहकार्यमा असार ११ र १२ मा काठमाडौंमा सम्पन्न ‘एसिया–खाडी संवाद’ले श्रमिकबाट शुल्क लिने गलत अभ्यास अन्त्य गर्न श्रमिकको भर्नासँग सम्बद्ध सबै शुल्क बेहोर्ने रोजगारदाता पे मोडललाई कार्यान्वयन गर्ने निष्कर्ष निकालेका हुन् ।संवादमा श्रमिकलाई भर्ना गर्ने खाडीका प्रमुख गन्तव्य र श्रमिक पठाउने गरी एसियाका २५ देशका उच्च अधिकारी सहभागी थिए । ‘श्रमिकबाट शुल्क लिने गलत अभ्यास अन्त्य गर्न रोजगारदाताले सबै खर्च बेहोर्ने सिद्धान्तलाई विश्वव्यापी बाध्यकारी मानकमा रूपान्तरण गर्नुपर्छ,’ श्रम सचिव कृष्णहरि पुष्करले भने, ‘श्रमिकका लागि भर्ना प्रक्रिया पारदर्शी, निष्पक्ष र निःशुल्क हुनुपर्छ । यसमा सम्झौता गर्ने ठाउँ छैन ।’अहिले खाडी क्षेत्रमा मात्रै १५ लाख नेपालीसहित एसियाका २ करोड ५० लाखभन्दा बढी श्रमिकको हक, अधिकार र भविष्य सुनिश्चित गर्न एसियाली तथा खाडी देशका प्रतिनिधिले काठमाडौंमा निष्कर्ष निकालेका हुन् । यसलाई २०२६ मा हुने अन्तर्राष्ट्रिय आप्रवासन समीक्षा मञ्चमा थप छलफल गरिने श्रम सचिव पुष्करको भनाइ छ । संवादले नियमित श्रम आप्रवासन मार्गको विकास, निष्पक्ष श्रम भर्ना प्रक्रिया, सीप विकास तथा सामाजिक सुरक्षा पहुँच प्रवर्द्धन गर्ने नीतिको समन्वय आवश्यक भएको निष्कर्ष निकालेको उनले जनाए ।रोजगारदाता पे मोडललाई सफल कार्यान्वयन गर्न सरकार, म्यानपावर र नियामक निकायबीच सहकार्य सुदृढ गर्नुपर्नेमा उनले जोड दिए । ‘नेपालले न्यायोचित भर्नाको सरकार–सरकार (जीटुजी), सरकार–व्यवसाय (जीटीबी), व्यवसाय–सरकार (बीटुजी) र व्यवसाय–व्यवसाय (बीटुबी) सहकार्य मोडललाई प्रवर्द्धन गरिरहेको छ,’ उनले भने, ‘यी मोडलमार्फत न्यायोचित भर्ना, सूचनाको आदानप्रदान र अन्तर्राष्ट्रिय मापदण्डअनुकूल श्रमिकको भर्ना भइरहेको छ ।’नेपालले एक दशकदेखि टिकट र भिसा निःशुल्क गरेको छ । खाडी जाने श्रमिकले सेवा शुल्क १० हजार रुपैयाँ मात्रै तिर्न पाउने नीति सरकारको छ । संयुक्त अरब इमिरेट्स (यूएई) र मलेसिया जाने श्रमिकको शून्य लागत शुल्क नीति छ । तर अलगअलग मोडल भए पनि शतप्रतिशत रोजगार पे मोडल बीटुबीअन्तर्गत केही रोजगारदाताले मात्रै कार्यान्वयन गरिरहेका छन् । जसमा सबैभन्दा बढी खाडीका पाँचतारे होटल, ठूला कम्पनी र मलेसियाका उत्पादन कम्पनी छन् । कोरिया र इजरायल जाने श्रमिकले टिकट खर्च भने आफैंले बेहोरिरहेका छन् ।संवादमा श्रम मन्त्रालयले नेपालले आप्रवासन व्यवस्थापन प्रणालीलाई डिजिटल रूपान्तरणलाई प्राथमिकता दिँदै प्रविधिमा आधारित ई–आप्रवासन प्रणाली निर्माण गरिरहेको जनाएको छ । ‘भर्ना प्रक्रियाबाट लिएर कार्यस्थलसम्म हुने शोषण, ज्याला नदिने, करार सम्झौता उल्लंघनजस्ता समस्या अन्त्य गर्न कडा निगरानी, न्यायमा सहज पहुँच र पीडितको संरक्षण हुनुपर्छ,’ सचिव पुष्करले भने, ‘यसका लागि हामीले प्रविधिमा आधारित ई–आप्रवासन प्रणाली निर्माण गरिरहेका छौं । यो प्रविधि प्रशासनिक सुधार मात्र होइन, संरचनात्मक रूपान्तरण पनि हो । यसले बिचौलिया हटाउने, पारदर्शिता बढाउने र जवाफदेहिता सुदृढ गर्नेछ ।’दुई क्षेत्रबीचको आप्रवासन मार्गलाई अझ न्यायपूर्ण र व्यवस्थित बनाउन गरिएको यस प्रयासले नीति निर्माणमा सहयोग पुग्ने आईओएमका एसिया–प्रशान्त क्षेत्रीय कार्यालयका उपक्षेत्रीय निर्देशक स्टुअर्ट सिम्पसनले बताए ।"
कोसेलीका रूपमा विदेश पुग्दै ‘थोर्गेली गुड’,"थोर्गा, गुल्मी — रुरुक्षेत्र गाउँपालिका–४, थानीडाँडाकी गंगा पुनले थाहा पाएदेखि नै बा–आमाले उखु लगाउँथे । यसरी लगाएको उखु घरेलु उपाय लगाई पेलेर गुड–खुँदो बनाइन्थ्यो । मिहिनेत भने धेरै पर्थ्यो । मिहिनेतअनुसार थोरबहुत आम्दानी पनि हुन्थ्यो ।सोचेजस्तो बजार प्रवर्द्धन भने हुन सकेको थिएन । तर थोर्गा उखु गाउँका रूपमा परिचित थियो । परम्परादेखि उखु लगाए पनि किसानले मिहिनेतअनुसार मूल्य पाउन सकेका थिएनन् ।जब २०७९ सालमा रुरु बहुउद्देश्यीय सहकारी संस्था लिमिटेडको सहयोगमा थोर्गेली गुड खुँदो उद्योग स्थापना भयो, तब परम्परागत खेतीलाई व्यावसायिकतातर्फ लग्ने योजना बनाइयो । आधुनिक प्रविधि भित्र्याएर गुड र खुँदो उत्पादनको तयारी थालियो । नभन्दै गत माघमा उद्योगबाट यसको विधिवत् उत्पादन सुरु गरियो ।पहिला उखु लगाए पनि व्यावसायिक नभएको पुन सुनाउँछिन् । ‘१० रोपनी जग्गामा उखु लगाएकी छु,’ उनले भनिन्, ‘अहिलेसम्म सहकारीलाई १ सय ७६ क्विन्टल उखु बेचें ।’ थोरै–थोरै गरेर उखु बेचेर आम्दानी बढाउँदै लगेको उनले सुनाइन् ।‘खेती बढाउँदै लगेका छौं, खर्च कटाएर यस पटक ५० हजार रुपैयाँ आम्दानी भयो,’ उनले भनिन्, ‘घर खर्च जुटेको छ, अहिले आम्दानीको स्रोत उखु नै छ ।’ चार छोरी र आफ्नो सामान्य खर्च यसैले धानेको उनको भनाइ छ । थोर्गाकी कमला मरासिनीले पनि ५ रोपनी जग्गामा उखु लगाएकी छन् । उखुबाट राम्रै आम्दानी आएको उनी सुनाउँछिन् । ‘त्यसमाथि अहिले मेसिनबाट उखु पेल्न थालेपछि छिटो र सहज भएको छ,’ उनले भनिन् ।सहकारीले गाउँका उखु किसानलाई संगठित बनाएको उनले बताइन् । थोर्गाकै घनश्याम दर्लामी मगरले पनि सहकारीको सदस्य भएपछि पहिलाभन्दा दोब्बर जग्गामा उखु खेती गरिरहेको जनाए ।उखु नगदेबाली भएकाले किसानले एक सिजनमा राम्रो आम्दानी गर्न सकेको उनको भनाइ छ । सहकारीमार्फत सञ्चालित थोर्गेली गुड खुँदो उद्योगमा ८ जना कर्मचारीलाई यति बेला खुँदो, गुड र क्यान्डी तयार गर्न भ्याइनभ्याइ छ ।सहकारीका व्यवस्थापक प्रकाश थापा आफैं काममा खटिन्छन् । गुड, खुँदो र क्यान्डी बनाउन मासिक पारिश्रमिक दिएर ७ जना कर्मचारी राखिएका छन् ।‘सहकारीले उद्योगलाई व्यवस्थित गर्दै लगेपछि किसान उखु खेतीमा आकर्षित हुँदै गएका छन्,’ भने, ‘यस क्षेत्रका किसानलाई व्यावसायिक बनाएर थोर्गाको गुड र खुँदोको पहिचान बढाउने सहकारीको योजना छ ।’ उद्योग विभागले गत मंसिर १४ मा थोर्गेली गुड खुँदो उद्योगको ‘थोर्गेली गुड’ लाई ब्रान्ड नाम दिइसकेको छ । अहिले त्यही ब्रान्डमा उत्पादन र प्याकेजिङ हुँदै आएको छ ।रुरुक्षेत्र गाउँपालिका–३ को थोर्गा र थानपती, ४ को दार्सिङबास र चौतारा र १ को भटकुवा र च्युरेक क्षेत्र उखु उत्पादनका लागि ऊर्वर मानिन्छन् । उखु क्रसिङ गर्ने समय पुसदेखि चैतसम्म हो । वैशाखदेखि असारसम्म क्रसिङ गरेको उखुबाट तयार भएको खुँदो, गुड, क्यान्डी तयार गरिन्छ । यहाँ उत्पादित गुड गुल्मीको रिडीबजार, बुटवल, काठमाडौं, पोखरालगायत नेपाल आएकाले कोसेलीका रूपमा विदेशसम्म पुर्‍याउने गरेका छन् ।किसानको घर बारीमै पुगेर आफैं उखु ल्याउने गरेको सहकारीका अध्यक्ष भेषराज ज्ञवालीले बताए । पहिला किसानले उखु ६ रुपैयाँ किलोमा बिक्री गर्थे । अहिले किसानसँग सहकारीले प्रतिकिलो १२ रुपैयाँमा खरिद गर्ने गरेको छ । ‘ट्र्याक्टर लिएर किसानको घर, बारीमै उखु लिन पुग्छौं, लोड उहाँहरूले नै गरिदिनुहुन्छ,’ उनले भने, ‘अहिले ९९ जना किसानको उखु सहकारीमा ल्याइएको छ ।’ सहकारीमा १ सय १० जनाले अहिले उखु लगाएका छन् ।बजारीकरणको समस्या नभए पनि माग धान्न सके पुग्ने रुरुक्षेत्र गाउँपालिका–३ का वडाध्यक्ष शेषनारायण पौडेलले जनाए । उद्योग सञ्चालनका लागि गाउँपालिकाले जनप्रिय प्राविको भवन व्यवस्थापन गरेको छ । पालिकाले भौतिक पूर्वाधार निर्माणका लागि सहकारीलाई दुई पटक गरी ५५ लाख रुपैयाँ सहयोग गरेको पालिकाका अध्यक्ष यदु ज्ञवालीको भनाइ छ । खेती बढाउन मल, बीउका लागि अनुदान दिने र बजारीकरणमा सघाउन सकिने उनले बताए ।हेफर इन्टरनेसनल नेपालले पटक–पटक गरी ७५ लाख रुपैयाँ सहयोग गरिसकेको व्यवस्थापक थापाको भनाइ छ । मेसिन खरिदका साथै बजारीकरणमा हेफरले सघाउँदै आएको उनले जनाए । कृषि ज्ञान केन्द्र गुल्मीले पनि उखु प्रवर्द्धन, बीउ र बजारीकरणका लागि ३ लाख सहयोग गरेको छ । जिल्लामा पछिल्लो वर्ष ५ करोड ७० लाखभन्दा बढीको गुड, खुँदो तथा प्रशोधित सामग्री बिक्री हुने कृषि ज्ञान केन्द्र गुल्मीले जनाएको छ ।"
सुनको मूल्य सातामै ५ हजार ८ सय रुपैयाँले घट्यो,"काठमाडौँ — सातामा सुनको मूल्य तोलामा ५ हजार ८ सय रुपैयाँले घटेको छ । गत आइतबार प्रतितोला १ लाख ९५ हजार २ सय रहेको सुनको मूल्य शुक्रबार आइपुग्दा तोलामा १ लाख ८९ हजार ४ सय कायम भएको नेपाल सुनचाँदी व्यवसायी महासंघका महासचिव किरणभाइ बज्राचार्यले बताए ।आइतबारको तुलनामा तोलामा ५ हजार ८ सय रुपैयाँले सुनको मूल्य घटेको उनको भनाइ छ ।नेपालमा मात्र नभई विश्वबजारमा समेत सुनको मूल्य घटेको छ । गत बिहीबार मात्रै अमेरिकामा सुनको मूल्य २ प्रतिशतले घटेको रोयर्टसले जनाएको छ । अमेरिका–चीन व्यापार सम्झौतापछि जोखिम घट्ने संकेत देखिएसँगै सुनको मूल्य घटेको विश्लेषकहरूले बताएका छन् ।अमेरिका–चीन व्यापार युद्ध बढ्ने संकेतपछि सुरक्षित मानिने सुनमा लगानीकर्ताको आकर्षण बढेको थियो । त्यसकारण विश्वव्यापी रूपमा सुनको मूल्य बढे पनि अमेरिका–चीन व्यापार सम्झौतापछि जोखिम घट्ने संकेत देखिएसँगै सुनको मूल्य गत बिहीबार सुनको मूल्य २ प्रतिशतले घटेको रोयटर्समा उल्लेख छ ।स्थानीय समयअनुसार २ बजे स्पट सुनको मूल्य १‍.५ प्रतिशतले घटेर ३ हजार २७७‍‍.१७ डलर कायम भएको छ । बिहीबार यूएस गोल्ड फ्युचर्स १‍.८ प्रतिशतले घटेर ३ हजार २ सय ८७ दशमलव ६ डलरमा कायम भएको छ । भूराजनीतिमा आएको मन्दी, चीनसँगको वार्ता र पछिल्लो समय मध्यपूर्वमा विकसित घटनाक्रमले लगानीकर्ताहरूलाई नाफा कमाउने अवसर सिर्जना गरेको आरजेओ फ्युचर्सका वरिष्ठ रणनीतिकार डेनियल पाभलियनले बताए ।अमेरिकामा दुर्लभ खनिज तत्त्वको ढुवानीबारे बिहीबार अमेरिका र चीनबीच भएको सम्झौतालाई बजारले सकारात्मक रूपमा लिएको जनाएका छन् । मध्यपूर्वमा सुरु भएको इरान–इजरायलबीचको युद्धविराम सम्झौता अझै कायम छ ।स्थिर भूराजनीति र आर्थिक वातावरणले सुरक्षित मानिने सुनको आकर्षणलाई कम गर्ने भएकाले लगानीकर्तालाई जोखिमपूर्ण सम्पत्तितर्फ धकेल्ने विश्लेषक बताउँछन् । स्पट चाँदी १.४ प्रतिशत र प्लाटिनम ५.३ प्रतिशतले घटेको छ । तर यो साता चाँदी र प्लाटिनमको मूल्य बढ्ने क्रममा थियो ।चाँदीको मूल्य भने सातामा प्रतितोला ५ रुपैयाँले वृद्धि भएको छ । गत आइतबार प्रतितोला २ हजार १ सय ६० रुपैयाँमा कारोबार भएको चाँदी शुक्रबार प्रतितोला २ हजार १ सय ६५ रुपैयाँमा कायम भएको छ । सोमबार प्रतितोला चाँदी २ हजार १ सय ७० र बिहीबार प्रतितोला २ हजार १ सय ७५ रुपैयाँमा कारोबार भएको महासंघको तथ्यांक छ ।"
यस्तो छ आजको विदेशी मुद्राको विनिमयदर,"काठमाडौँ — नेपाल राष्ट्र बैंकले आइतबारका लागि विदेशी मुद्राको विनिमयदर निर्धारण गरेको छ । राष्ट्र बैंकका अनुसार अमेरिकी डलर एकको खरिददर १३६ रुपैयाँ ४७ पैसा र बिक्रीदर १३७ रुपैयाँ ०७ पैसा निर्धारण गरिएको छ ।युरोपियन युरो एकको खरिददर १५९ रुपैयाँ ९० पैसा र बिक्रीदर १६० रुपैयाँ ६० पैसा, युके पाउण्ड स्ट्रलिङ एकको खरिददर १८७ रुपैयाँ ३९ पैसा र बिक्रीदर १८८ रुपैयाँ २२ पैसा, स्वीस फ्रयाङ्क एकको खरिददर १७० रुपैयाँ ९० पैसा र बिक्रीदर १७१ रुपैयाँ ६५ पैसा कायम गरिएको छ ।अष्ट्रेलियन डलर एकको खरिददर ८९ रुपैयाँ २० पैसा र बिक्रीदर ८९ रुपैयाँ ६० पैसा, क्यानेडियन डलर एकको खरिददर ९९ रुपैयाँ ९७ पैसा र बिक्रीदर १०० रुपैयाँ ४१ पैसा, सिङ्गापुर डलर एकको खरिददर १०६ रुपैयाँ ९९ पैसा र बिक्रीदर १०७ रुपैयाँ ४६ पैसा तोकिएको छ ।जापानी येन १० को खरिददर नौ रुपैयाँ ४४ पैसा र बिक्रीदर नौ रुपैयाँ ४८ पैसा, चिनियाँ युआन एकको खरिददर १९ रुपैयाँ ०३ पैसा र बिक्रीदर १९ रुपैयाँ ११ पैसा, साउदी अरेबियन रियाल एकको खरिददर ३६ रुपैयाँ ३९ पैसा र बिक्रीदर ३६ रुपैयाँ ५५ पैसा, कतारी रियाल एकको खरिददर ३७ रुपैयाँ ३४ पैसा र बिक्रीदर ३७ रुपैयाँ ५० पैसा कायम भएको छ ।केन्द्रीय बैंकका अनुसार थाइ भाट एकको खरिददर चार रुपैयाँ १८ पैसा र बिक्रीदर चार रुपैयाँ २० पैसा, युएई दिराम एकको खरिददर ३७ रुपैयाँ १६ पैसा र बिक्रीदर ३७ रुपैयाँ ३२ पैसा, मलेसियन रिङ्गेट एकको खरिददर ३२ रुपैयाँ २७ पैसा र बिक्रीदर ३२ रुपैयाँ ४१ पैसा, साउथ कोरियन वन १०० को खरिददर १० रुपैयाँ ०३ पैसा र बिक्रीदर १० रुपैयाँ ०८ पैसा, स्वीडिस क्रोनर एकको खरिददर १४ रुपैयाँ ४० पैसा र बिक्रीदर १४ रुपैयाँ ४६ पैसा र डेनिस क्रोनर एकको खरिददर २१ रुपैयाँ ४३ पैसा र बिक्रीदर २१ रुपैयाँ ५३ पैसा तोकिएको छ ।राष्ट्र बैंकले हङकङ डलर एकको खरिददर १७ रुपैयाँ ३८ पैसा र बिक्रीदर १७ रुपैयाँ ४६ पैसा, कुवेती दिनार एकको खरिददर ४४६ रुपैयाँ २२ पैसा र बिक्रीदर ४४८ रुपैयाँ १८ पैसा, बहराइन दिनार एकको खरिददर ३६१ रुपैयाँ ७५ पैसा र बिक्रीदर ३६३ रुपैयाँ ३४ पैसा, ओमनी रियाल एकको खरिददर ३५४ रुपैयाँ ४५ पैसा र बिक्रीदर ३५६ रुपैयाँ ०१ पैसा रहेको छ ।भारतीय रुपैयाँ एक सयको खरिददर १६० रुपैयाँ र बिक्रीदर १६० रुपैयाँ १५ पैसा तोकेको छ । राष्ट्र बैंकले यो विनिमयदरलाई आवश्यकतानुसार जुनसुकै समयमा पनि संशोधन गर्न सकिने जनाएको छ । वाणिज्य बैंकले तोक्ने विनिमयदर भने फरक हुनसक्ने र अद्यावधिक विनिमयदर केन्द्रीय बैंकको वेबसाइटमा उपलब्ध हुने जनाइएको छ ।"
प्रदेश कानुन निर्माणका समस्या,"नेपालको संविधानको धारा ५७ मा राज्यशक्तिको बाँडफाँटसम्बन्धी संवैधानिक व्यवस्था छ । जसअनुसार प्रदेशको अधिकार संविधानको अनुसूची–६ मा उल्लिखित विषयमा निहित रहने र त्यस्तो अधिकारको प्रयोग संविधान र प्रदेश कानुनबमोजिम व्यवस्थित हुन्छ । यसरी प्रदेशको अधिकारसँग सम्बन्धित विषयमा कानुन निर्माण गर्ने सार्वभौम अधिकार प्रदेशसभामा निहित रहेको छ ।यसैगरी संघ र प्रदेशको साझा अधिकार अनुसूची–७ मा उल्लिखित विषयमा निहित रहने र त्यस्तो अधिकारको प्रयोग संविधान, संघीय कानुन र प्रदेश कानुनबमोजिम व्यवस्थित हुन्छ । प्रदेशले आफ्नो आर्थिक अधिकारक्षेत्रको विषयमा कर लगाउन र ती स्रोतहरूबाट राजस्व उठाउन सक्ने संवैधानिक व्यवस्था छ । संघीय कानुन नेपालभर वा आवश्यकतानुसार नेपालको कुनै क्षेत्रमा मात्र लागू हुने गरी र प्रदेश कानुन प्रदेशभर वा आवश्यकतानुसार प्रदेशको कुनै क्षेत्रमा मात्र लागू हुने गरी बनाउन सकिने संवैधानिक प्रावधान छ । दुई वा दुईभन्दा बढी प्रदेशले अनुसूची–६ मा उल्लिखित कुनै विषयमा कानुन बनाउन नेपाल सरकारसमक्ष अनुरोध गरेमा संघीय संसद्ले आवश्यक त्यस्तो कानुन बनाइदिन सक्ने र त्यस्तो कानुन सम्बन्धित प्रदेशमा मात्र लागू हुन्छ ।तथापि, प्रदेशको अधिकारअन्तर्गतको अनुसूची–६ मा उल्लिखित विषयमा समेत संघीय संसद्ले कानुन बनाउन सक्ने र त्यस्तो कानुन सम्बन्धित प्रदेशसभाले अर्को कानुन बनाई खारेज नगरेसम्म बाहल रहने भन्नेसमेत संवैधानिक व्यवस्था छ ।कानुन निर्माणमा संघ र प्रदेशबीच अन्तरसम्बन्धको विषयमा समेत संवैधानिक व्यवस्था छ । जसअन्तर्गत संघ, प्रदेश र स्थानीय तहबीच समन्वय कायम गर्न संघीय संसद्ले आवश्यक कानुन बनाउनुपर्ने व्यवस्था भएबमोजिम धारा २२५ मा रहेको प्रावधानको आधारमा संघीय संसद्ले संघ, प्रदेश र स्थानीय तहबीच (समन्वय र अन्तरसम्बन्ध) ऐन, २०७७ निर्माण गरेको अवस्था छ । यस ऐनमा व्यवस्था भएबमोजिम प्रदेश मन्त्रिपरिषद्, गाउँ कार्यपालिका र नगर कार्यपालिका आफ्नो प्रशासन सञ्चालन गर्न आश्यकतानुसार कानुनबमोजिम विभिन्न सरकारी सेवाहरूको गठन र सञ्चालन गर्न सक्ने व्यवस्था छ । साथै, प्रदेशले आफ्नो एकल अधिकार र साझा सूचीको विषयमा कानुन वा नीति बनाउँदा संविधान, संघीय कानुनबमोजिम हुने गरी संघ र स्थानीय तहको एकल अधिकारमा अतिक्रमण नगर्ने, राष्ट्रिय नीति र प्राथमिकता र कार्यान्वयन सहयोग पुग्ने, कार्यान्वयनको दोहोरो भूमिका नराख्ने, लागत र दिगोपनाको हिसाबले स्थानीय तहबाट कार्यान्वयन गर्न उपयुक्त हुने विषयमा सोहीअनुसार गर्ने कुरालाई विचार पुर्‍याई कानुन निर्माण गर्नुपर्ने प्रावधान छ ।त्यसैगरी, प्रदेशले कानुन बनाउँदा वा सोको कार्यान्वयन गर्दा संविधानबमोजिमका सर्त वा मापदण्डको पालना वा संघले नीति बनाउनुपर्ने व्यवस्था भएकामा सो जारी नीति तथा संघीय कानुनको अधीनमा रही कार्यान्वयन गर्नु वा कानुन बनाउनुपर्ने र प्रदेशले संघ र प्रदेशको साझा अधिकारमा परेको विषयको कानुन कार्यान्वयन गर्दा वा त्यस्तो विषयमा कानुन बनाउँदा संघीय कानुनअनुकूल हुने गरी कार्यान्वयन गर्नु वा कानुन बनाउनुपर्ने भन्ने व्यवस्थासमेत छ । संघ र प्रदेशको साझा अधिकारमा परेको विषयमा संघीय कानुन नबनेको अवस्थामा प्रदेशले सो विषय कार्यान्वयन गर्न वा कानुन बनाउन सक्ने देखिन्छ । तर संघीय कानुनद्वारा व्यवस्थित हुने विषय, संघको एकल अधिकारको विषय, संघीय नीति वा मापदण्डबमोजिमको विषय, फौजदारी कसुर कायम गर्ने र सजाय गर्ने विषय, विशिष्टीकृत अदालत, न्यायिक निकाय वा न्यायाधीकरणको स्थापना र क्षेत्राधिकार तोक्ने विषय र अवशिष्ट अधिकारको विषय संघीय कानुनद्वारा मात्र व्यवस्थित हुने देखिन्छ ।तथापि प्रदेश वा स्थानीय तहबाट सञ्चालन वा प्रशासन हुने विषयमा कानुनबमोजिम प्रशासनिक दण्ड वा जरिवानाको व्यवस्था गर्न सकिने हुन्छ । कानुन निर्माण र कार्यान्वयनमा एक आपसमा सहयोग गर्ने विषयमा समेत कानुनी व्यवस्था भएको छ । प्रदेश र स्थानीय तहको अधिकार र कार्य जिम्मेवारीको कानुन, नीति तथा योजना तर्जुमा गर्न प्रदेश वा स्थानीय तहबाट अनुरोध भएमा नेपाल सरकारले सहयोग गर्नुपर्ने हुन्छ । त्यसैगरी स्थानीय तहको अधिकार र कार्य जिम्मेवारीको कानुन, नीति तथा योजना तर्जुमा गर्न स्थानीय तहबाट अनुरोध भएमा प्रदेश सरकारले सहयोग गर्नुपर्ने, संघले बनाएको कानुन, नीति तथा योजना कार्यान्वयन गर्दा प्रदेश सरकार वा स्थानीय तहले आवश्यक सहयोग गर्नु पर्ने, प्रदेश र स्थानीय तहले बनाएको कानुन, नीति तथा योजना कार्यान्वयन गर्दा नेपाल सरकारले आवश्यक सहयोग गर्नुपर्नेसमेत व्यवस्था भएको छ ।माथि उल्लिखित संवैधानिक तथा कानुनी व्यवस्था भएको सन्दर्भमा प्रदेश एकल र साझा अधिकारका विषयमा कानुन निर्माण र कार्यान्वयनमा विविध समस्या र चुनौती देखिएका छन् । प्रदेशको एकल अधिकारका विषयमा प्रदेशबाट कानुनको निर्माण भएको भए तापनि संघ र प्रदेशको साझा अधिकारका विषयमा कानुनको निर्माणमा कार्यक्षेत्रको अस्पष्टताको कारणले प्रदेशमा कानुनको निर्माण गर्न नसकिएको तथा प्रदेश कानुनमा भएको अर्धन्यायिक निकायको रूपमा निर्णय गर्ने क्षेत्राधिकार प्रयोग गर्न कानुनी जटिलता उत्पन्न भएको अवस्था छ । जस्तै भूमि, गुठी व्यवस्थापनसम्बन्धी विषयमा प्रदेशले के कस्तो कानुन निर्माण गर्ने भन्ने विषय पेचिलो बनेको छ । प्रहरी प्रशासन र शान्ति सुरक्षासम्बन्धी अधिकार संविधानको अनुसूची–६ मा प्रदेशको एकल अधिकारको सूचीमा रहेको छ । यसको कार्यान्वयनका लागि प्रदेशहरूले प्रदेश प्रहरी ऐन जारी गरेका छन् । तर संघबाट प्रहरी सेवा प्रदेशमा हस्तान्तरण नभएको हुँदा यी कानुनहरू प्रभावकारी रूपमा कार्यान्वयन हुन सकेको छैन ।संघ र प्रदेशले निर्माण गरेका वनसम्बन्धी कानुनमा रहेको दोहोरो व्यवस्था र निहित रहेको कानुनी प्रावधान कार्यान्वयन गर्न जटिलता सिर्जना भएको छ । संघ र प्रदेशको साझा अधिकार विषयको कानुन निर्माण गर्ने सन्दर्भमा संघले प्रदेशलाई यथोचित मागदर्शन दिन नसकेको र कानुन निर्माण र कार्यान्वयनमा एकआपसमा सहयोग गर्ने भन्ने परिपाटी बन्न सकेको छैन । संविधानबमोजिम प्रदेशले बनाउनुपर्ने कानुनको आवश्यकता पहिचान र अध्ययन अनुसन्धान गरी कानुनको निर्माण गर्ने प्रभावकारी रूपमा कार्यान्वयन हुन सकेको छैन ।सिँचाइ तथा जलस्रोत, भूमि व्यवस्था, गुठी व्यवस्थापन, खानी अन्वेषण र व्यवस्थापन, जग्गा प्राप्तिलगायतका अन्य केही विषयमा प्रदेशहरू साझा बुझाइ रहेको समान प्रकृतिको थप कानुन निर्माण गर्नुपर्ने अवस्था देखिएको छ । समान प्रकृतिको विषयमा पनि प्रदेश–प्रदेशबीचमा फरक–फरक कानुन निर्माण भएका छन् । प्रदेश राष्ट्रिय प्राथमिकताप्राप्त आयोजना र प्रदेश राष्ट्रिय गौरवको आयोजनाले प्रयोग गर्ने राष्ट्रिय वन र अन्य सरकारी जग्गा प्रयोगसम्बन्धी निर्णय नेपाल सरकारबाट हुनुपर्ने प्रचलित संघीय कानुनमा भएको व्यवस्थाले प्रदेश राष्ट्रिय प्राथमिकता प्राप्त आयोजना र प्रदेश राष्ट्रिय गौरवको आयोजनाको समय र लागत बढी लाग्ने गरेको अवस्था छ । नदीजन्य प्रदार्थको संकलन, प्रयोग र भण्डारणमा नेपाल सरकार, प्रदेश सरकारको दोहोरो मापदण्ड छ । उद्योग दर्ता र नियमन गर्नेसम्बन्धी विषयमा संघ र प्रदेशबीच दोहोरो मापदण्ड देखिएका छन् । संघ र प्रदेशबीच कर तथा सेवा शुल्क, दस्तुरजस्ता विषयमा दोहोरोपन भएको र एकद्वार पद्धतिबाट एकीकृत रूपमा कर, सेवा शुल्क तथा दस्तुर लिने कानुनी व्यवस्था नभएको अवस्था छ । प्रदेशले कर उठाउने र राजस्व संकलन गर्ने विषयमा अस्पष्ट नीति र कानुन छ । भूमि, गुठी व्यवस्थापन र अभिलेखन गर्ने कार्यमा जटिलता देखिएको छ । संघीयतामा समग्र निजामती प्रशासनलाई निर्देश गर्ने संघीय कानुन बनिनसकेको अवस्थामा प्रदेशले भर्ना गरेका कर्मचारीको वृत्तिविकास, सुविधा, सरुवाजस्ता कार्यमा अन्योलता रहेको अवस्था छ । अतः प्रदेशको अधिकार र कार्य जिम्मेवारीको कानुन, नीति तथा योजना तर्जुमा गर्न प्रदेशबाट अनुरोध भएमा नेपाल सरकारले सहयोग गर्नुपर्ने र प्रदेशले संघ र प्रदेशको साझा अधिकारमा परेको विषयको कानुन कार्यान्वयन गर्दा वा त्यस्तो विषयमा कानुन बनाउँदा संघीय कानुनअनुकूल हुने गरी कार्यान्वयन गर्नु वा कानुन बनाउनुपर्ने देखिन्छ । यसैगरी प्रदेशले अध्ययन अनुसन्धान र आवश्यकता पहिचान गरी कानुन तर्जुमा गर्नुपर्ने, कानुन निर्माणसम्बन्धी प्रदेश नीति जारी हुनुपर्ने, हतारहतारमा कानुन तर्जुमा गर्ने कार्यशैलीलाई निरुत्साहित गर्नुपर्ने, सरोकारवाला निकाय र व्यक्ति वा समूहबीचमा व्यापक परामर्श छलफल गरी कानुन तर्जुमा गर्नुपर्ने, ऐन तर्जुमा गर्दा नियमावलीसमेत एकैसाथ तर्जुमा गर्नुपर्ने, केही विशेष ऐन तर्जुमा गर्न सम्बन्धित निकायबाट तर्जुमा निर्देशन जारी हुनुपर्ने पर्नेछ ।निर्माण भएका कानुन कार्यान्वयनको विधायिका परीक्षण हुनुपर्नेछ । प्रदेश राष्ट्रिय प्राथमिकताप्राप्त आयोजना र प्रदेश राष्ट्रिय गौरवको आयोजनाले प्रयोग गर्ने राष्ट्रिय वन र अन्य सरकारी जग्गा प्रयोगसम्बन्धी निर्णय प्रदेशले गर्न सक्ने गरी संघीय कानुन परिमार्जन हुनुपर्नेछ । प्रदेश कानुनमा भएको अर्धन्यायिक निकायका रूपमा निर्णय गर्ने क्षेत्राधिकार प्रयोग गर्नेसम्बन्धी स्पष्ट व्यवस्था संघीय कानुनमा हुनुपर्छ । साथै, नदीजन्य पदार्थको संकलन, प्रयोग र भण्डारणमा नेपाल सरकार, प्रदेश सरकारको दोहोरो मापदण्ड भएकाले संघ र प्रदेशको सहकार्य र समन्वयमा एकीकृत मापदण्ड निर्माण हुनुपर्छ । कर तथा सेवा शुल्क, दस्तुरजस्ता विषयमा नेपाल सरकार र प्रदेश सरकारबीचमा एकीकृत तथा एकद्वार पद्धतिबाट कर, सेवा शुल्क तथा दस्तुर लिने कानुनी व्यवस्था गर्नुपर्ने अवस्था छ ।– दनाई गण्डकी मुख्यमन्त्री तथा मन्त्रिपरिषद्को कार्यालयका कानुन सचिव हुन् ।"
"कांग्रेस : जसको नीति, उसकै नेतृत्व कति सम्भव ?","कांग्रेसले दस महिनापछि केन्द्रीय समितिको बैठक डाकेको छ । कांग्रेसले हरेक दुई महिनामा बस्ने क्यालेन्डर बनाए पनि लामो अन्तरालपछि केन्द्रीय समितिको बैठक सोमबारबाट सुरु हुँदै छ । गत वर्ष कांग्रेसले साउनमा सुरु गरेर भदौमा सकेको बैठकको प्रत्यक्ष प्रसारण नै गरेको थियो । जसले गर्दा उक्त बैठकप्रति जनस्तरमा चासो बढेको थियो । यस पटक आमवृत्तमा त्यो स्तरको आकर्षण छैन । यद्यपि, राजनीतिक वृत्तमा बैठक कस्तो होला ? के सन्देश देला ? भन्ने चासो चाहिँ छ ।कांग्रेस बैठक त्यस्तो बखत हुँदै छ, जुन बेला एमाले अध्यक्ष केपी शर्मा ओली नेतृत्वको गठबन्धन सरकारफ्रति कांग्रेसीहरू त्रुद्ध छन् । सत्तारूढ कांग्रेस नेता/सांसदहरू सदनदेखि विभिन्न सार्वजनिक अभिव्यक्तिमा सरकारको कार्यशैली र रवैयाको आलोचना गरिरहेका छन् । बयोवृद्ध सभापति शेरबहादुर देउवा र उनी पक्षीय नेताहरू सरकारको प्रतिरक्षामा उभिए पनि धेरैजसोले एमालेसँगको सहकार्यमा समीक्षा हुनुपर्ने बताइरहेका छन् । कतिपयले सरकारमा बसिरहनुको औचित्य नभएकाले बाहिरिनुपर्ने तर्क गर्दै छन् ।अर्कोतर्फ, कांग्रेसमा गुटबन्दी र घरेलु असन्तुष्टि पनि चुलिएको छ । क्रियाशील सदस्य विवाददेखि पन्ध्रौं महाधिवेशन अनिश्चित भइरहँदा अरू प्रश्न पनि उठेका छन् । शेखर कोइराला समयमै महाधिवेशनको सुनिश्चितता खोजिरहेका छन् भने देउवा पहिले प्रधानमन्त्री हुने र आफ्नो अनुकूलतामा सम्पन्न गर्ने रणनीतिमा छन् ।यो पृष्ठभूमिमा बैठक कस्तो होला ? छैटौं पटक प्रधानमन्त्री हुने ‘ख्वाब’ पालिरहेका देउवाले असन्तुष्ट पंक्तिलाई के भनेर थामथुम पार्लान् ? पार्टीवृत्तमा जिज्ञासा छ । देउवाका अभिव्यक्तिहरू निकै छोटा हुन्छन् । दसौं दिन चलेको केन्द्रीय समिति बैठकको समापन वक्तव्य उनी एकै वाक्यमा टुंग्याइदिन सक्छन् । गत वर्षको केन्द्रीय समिति बैठकको समापन गर्दै उनले भनेका थिए, ‘आलोचना धेरै होला भन्ठानेको, कमै भयो यार, धन्यवाद सबैलाई ।’यस पटक पनि उनले के त्यस्तै ठट्यौली र संक्षिप्त जवाफ दिने सुविधा पाउलान् ?पार्टीभित्रको असन्तुष्टिको चित्तबुझ्दो जवाफ नदिई उम्किन सक्लान् ? हालै एउटा सार्वजनिक कार्यक्रममा देउवाले आफू ‘रिटायर्ड’ हुन लागेको र महाधिवेशन समयमै गरिने बताए । सम्भवतः उनले बैठकमा त्यही कुरा दोहोर्‍याउने छन् ।तर, के देउवाको मौखिक आश्वासनले कांग्रेसका सबै मुद्दाहरू सल्टिन्छन् ? राजनीतिक/वैचारिक अनि नेतृत्वको संकट हल हुन्छ ? निर्धारित समयमा महाधिवेशन हुनुपर्छ भन्ने कांग्रेसको एउटा महत्त्वपूर्ण मुद्दा त हो तर त्योभन्दा ठूलो प्रश्न ‘अबको नेतृत्व कस्तो हुनुपर्छ ?’ भन्ने हो । अस्वस्थ गुटबन्दीले कांग्रेस आहत छ । प्रभावशाली भनिएका नेताहरू भ्रष्टाचारी करार भएका छन् । विगतदेखिकै त्यसका अनेकौं दृष्टान्त छन् । अर्थात् सुशासनको मुद्दामा कांग्रेसको छवि धमिलो छ । प्रतिक्रियाको राजनीति र विचारशून्यताले मृतप्रायः छ । त्यसकारण राजनीतिक दिशानिर्देश गर्न सक्ने नेतृत्व कांग्रेसका लागि सबैभन्दा खट्किएको विषय हो ।जब राजनीतिक/वैचारिक कुरा आउँछ, कांग्रेसले देखाउने पुँजी भनेकै बीपी कोइराला हुन् । तर, बीपी कांग्रेसको मात्रै होइनन्, देशकै पुँजी हुन् । कम्युनिस्टहरूले समेत बीपीलाई आदर्श/दृष्टान्त मान्ने गरेका छन् । विगतको परिवेश र राजनीतिक अवस्था अनुरूप बीपीले नेपाली राजनीतिमा अतुलनीय योगदान गरेका हुन् । तर, राजनीतिका सन्दर्भ र आयाम परिवर्तन भएका छन् । घरेलु, भूराजनीतिक सन्दर्भ, प्रविधिले मानव समाजमा ल्याएका अन्तरहरू आदिले धेरै कुरा परिष्कृत हुँदै गएका छन् । त्यस अर्थमा कांग्रेसले आफूलाई राजनीतिक/वैचारिक कसीमा राखेर परिष्कृत गर्नु जरुरी छ ।बीपीको समाजवाद, लोकतान्त्रिक आन्दोलनमा अग्रणी भूमिका, संविधान निर्माणमा अगुवाइ गरेको अनि आवधिक निर्वाचन कांग्रेसकै नेतृत्वमा भएको भनेर ‘ब्याज’ खाइरहने प्रवृत्तिबाट कांग्रेस मुक्त हुनुपर्छ ।कांग्रेसले यो बैठकमा मुख्यतः तीनवटा मुद्दा सरकार, विचार र पार्टी नेतृत्वमा केन्द्रित भएर छलफल गर्न सक्छ । नेता, नीति अनि सरकारमा सहभागिता र सञ्चालनका विषयमा यो पार्टीमा विमर्शको आवश्यकता पनि छ । सरकारमा किन ?एमालेसँग कांग्रेसको सहकार्यको प्रस्थानविन्दु नै गलत थियो । कांग्रेसले त्यहीबाट गठबन्धन सरकारमा आफ्नो भूमिका र सहभागितालाई लिएर समीक्षा गर्नुपर्छ । किन गलत थियो भने, त्यो अपारदर्शी हिसाबले गैरराजनीतिक सहजीकरणमा दुई नेताले तय गरेको साझेदारी थियो । दुई दलबीच संस्थागत छलफल भई सहकार्यको निष्कर्षमा पुगिएको होइन ।दलहरूमा शीर्ष नेतृत्वलाई व्यवहारतः विधान नमाने पनि हुने छुट दिने अजीव अभ्यास हुने गरेको छ । यसरी राजनीतिमा भएका अपारदर्शी लेनदेन अनुमोदन गरिदिँदा त्यसको नियति दुःखदायी हुन पुग्छ । कांग्रेस–एमाले गठबन्धनले त्यही नियति भोग्दै छ । यी दुई दलले हौसिएर संसद्बाटै सार्वजनिक गरेको सात बुँदे समझदारी अलपत्र परेको छ । प्रधानमन्त्री ओली एसईई नतिजामा सरकारको सफलता खोज्दै छन् ।एमाले सचिवालय बैठकबाट उनले सरकार सफल भएको उद्घोष पनि गरिसके । तर, जनताको नजरमा सरकार असफल भइसक्यो । उपेन्द्र यादवको जसपाले कांग्रेस–एमाले गठबन्धनको औचित्य समाप्त भएको देख्नुमा उसको राजनीतिक आग्रह हुन सक्ला तर आमवृत्तको नजरबाट पनि यो गठबन्धनको औचित्य छैन । कांग्रेसका लागि त पालो कुरेर प्रधानमन्त्री हुनेबाहेक यो गठबन्धनको औचित्य बाँकी छैन ।कांग्रेसमा गठबन्धन सरकारलाई हेर्ने तीन थरी मत छन् । एक थरी नेता एमालेसँगको सहकार्यलाई समीक्षा गर्नुपर्ने, सरकार गतिशील नभएको धारणा राख्छन् । यो धारणा राख्नेहरू कमीकमजोरी सुधारेर गठबन्धन बढाउने धारणा राख्छन् । दोस्रो, कांग्रेस ठूलो पार्टी हो, यसले सत्ताको साँचो आफैंसँग राख्नुपर्छ भनेर सोच्छन् ।तेस्रो, देउवा धार, जो ओलीजस्तै यो गठबन्धनलाई औचित्यपूर्ण ठान्छन् । अर्थात् निचोडमा छैटौं पटक प्रधानमन्त्री पदमा पुग्ने आकांक्षा यो आग्रहमा मिसिएको छ । यो आलोकमा प्रश्न उठ्छ, समीक्षाको औपचारिकता पूरा गर्दै प्रधानमन्त्रीको पालो कुर्ने कि सरकारमा आफ्नो सहभागिताका विषयमा प्रस्ट हुने ?बैठकमा सरकारको समीक्षा भइरहँदा सम्भवतः कांग्रेसका मन्त्रीहरू आलोचनाको तारो बन्नेछन् । विवादित गृहमन्त्री रमेश लेखक प्रश्नको घेरामा पर्नेछन् । मन्त्रीहरू फेर्ने प्रस्ताव पनि आउन सक्ला । तर, अनुहार बदल्ने कि मापदण्ड ? छलफलको मुद्दा यो पनि बन्न सक्छ । मन्त्रिमण्डलमा सहभागिता नेताको गोजी वा गुटको भागबन्डाका आधारमा होइन, निश्चित मापदण्ड र विज्ञताका हिसाबले गरिनुपर्छ । गृहमन्त्री लगायतका मन्त्रीहरूमाथि अनियमितताको आरोप छ ।आरोप लागेका नेता–मन्त्रीहरूलाई जिम्मेवारीमुक्त गर्न सक्नुपर्छ । कम्तीमा दागी नेता र बेदागीबीचको अन्तर कायम गर्ने विषयमा एउटै मापदण्ड बनाउन यो बैठकले अग्रसरता लिनुपर्छ । लाभको पदमा बसेकाहरूको सम्पत्ति छानबिन गर्न शक्तिशाली आयोग बनाउने कुरा मिडिया खपतका लागि धेरै भयो । त्यसलाई कार्यान्वयन गर्ने तहमा लैजान भूमिका खेल्न सक्नुपर्छ ।सम्भवतः कांग्रेसबाट उपरोक्त निर्णयको अपेक्षा राख्नु अलि बढी नै ‘आदर्शवादी’ लाग्न सक्ला, यद्यपि जसरी राजनीतिक मूल्य स्खलित हुँदै छ, जसरी आमवृत्तमा वितृष्णा जाग्दै छ, पार्टीको औचित्य र अस्तित्व पुनःस्थापित गर्न दलहरूले यसखाले सुधार कुनै न कुनै विन्दुमा गर्नैपर्छ । यो आवश्यकता कांग्रेसलाई मात्रै होइन, अरू पार्टीलाई पनि छ । तर, लोकतन्त्रको नेता भनेर दाबी गर्ने कांग्रेसले यसप्रकारको सुधारको अगुवाइ गरे ‘सुनमा सुगन्ध’ हुनेछ ।नीतिगत प्रस्टताकुनै पनि दलको प्राण त्यसले लिने वैचारिकीमा अडेको हुन्छ । कांग्रेसको वैचारिकीमा नरहरि आचार्यको राजनीतिक निष्क्रियता र प्रदीप गिरिको अभाव प्रस्ट खट्किएको छ । कांग्रेसमा वैचारिकी मन्थन निकै कम हुने गर्छ । चौधौं महाधिवेशनले तीन महिनाभित्र नीति महाधिवेशन गर्ने भनिए पनि महामन्त्रीद्वय गगन थापा र विश्वप्रकाश शर्माको जोडबलमा महासमिति बैठकसम्म हुन सक्यो । दुवै महामन्त्रीका प्रतिवेदनहरूमा छलफल भएर पारित पनि भए ।त्यसपछि राजनीतिक/वैचारिक डिस्कोर्स प्रतिवेदनका पानामै सीमित छन् । सबैजसो नेताको बोलीमा ‘बीपीको समाजवाद’ झुन्डिएको हुन्छ । तर, कांग्रेस समाजवादी कि पुँजीवादी ? प्रश्न उठ्न थालेको छ । कांग्रेसले जन्मसँगै प्रजातान्त्रिक समाजवादलाई आफ्नो मार्गनिर्देशक सिद्धान्त मान्यो । तर, विश्लेषकहरूका अनुसार, विकसित राजनीतिक घटनाक्रमसँगै कांग्रेसमा नीतिगत फड्को मारेको छ ।महामन्त्री थापा ‘सामाजिक लोकतन्त्र’को वकालत गर्छन् । चौधौं महाधिवेशनमा प्रस्तुत उनको राजनीतिक प्रतिवेदनको मुख्य ‘थिम’ समुन्नत नेपाली, सम्मानित नेपाली थियो । नेपालीको समुन्नति प्राप्तिको सैद्धान्तिक आधार ‘सामाजिक लोकतन्त्र’ हुने उनको व्याख्या छ । कांग्रेस निकट विश्लेषकहरूले थापाको ‘सामाजिक लोकतन्त्र’ नै प्रजातान्त्रिक समाजवादको परिष्कृत रूप हो भन्न थालेका छन् । के ‘सामाजिक लोकतन्त्र’ले कांग्रेसले स्थापनादेखि अपनाउँदै आएको प्रजातान्त्रिक समाजवादलाई सैद्धान्तिक प्रतिस्थापन गर्न सक्छ ? कांग्रेसले यसमा बृहत् विमर्श गर्नुपर्ने छ । यो बैठक त्यसका लागि उपयुक्त मञ्च हो ।जसको नीति, उसकै नेतृत्वकांग्रेसमा बहस हुनुपर्ने अर्को विषय हो, जसको नीति, उसैको नेतृत्व । नीतिगत विमर्शमा रुचि नराखे पनि नेतृत्वमा पुग्ने होडबाजी चाहिँ कांग्रेसमा बाक्लै छ । पन्ध्रौं महाधिवेशनमा देउवा विधानतः पुनः सभापतिको प्रत्याशी बन्न पाउने छैनन् । त्यसैले उनले आफू ‘रिटायर्ड’ हुन लागेको अभिव्यक्ति दिइसके । देउवाको उत्तराधिकारी हुने कांग्रेसमा होडबाजी चलेको छ । प्रतिस्पर्धीहरू सबैजसो देउवालाई मनाएर नेतृत्वमा पुग्न चाहन्छन् । आजको अवस्थामा पार्टी संयन्त्रमा बलियो पकड भएका देउवाले जसलाई अघि सार्छन्, उही नेता हुनेछ भन्ने कांग्रेसीहरू ठान्छन् । त्यसैले सबैको पहिलो प्राथमिकता देउवाको रोजाइमा पर्नु हो ।यद्यपि, पन्ध्रौं महाधिवेशनबाट सभापतिको आकांक्षा राख्नेहरूलाई तीन श्रेणीमा विभाजन गर्न सकिन्छ । सभापति हुने सबैभन्दा बढी हुटहुटी शेखर कोइरालामा छ । उनले निकै अघिदेखि पन्ध्रौं महाधिवेशनमा सभापतिको उम्मेदवार हुने घोषणा गरिसकेका छन् । चौधौं महाधिवेशनमा देउवाका निकटतम प्रत्याशी हिसाबले त्यो स्वाभाविक पनि हो ।महामन्त्री थापाले औपचारिक घोषणा नगरे पनि आगामी महाधिवेशनमा नेतृत्वका लागि प्रतिस्पर्धा गर्ने छनक दिएका छन् । देउवासँग संसदीय दलको नेतामा प्रतिस्पर्धा गरेर पराजित थापा पार्टी र सरकार दुवैको नेतृत्वमा पुग्ने आकांक्षा राख्छन् र उनको सक्रियता पनि त्यसै अनुरूपको छ ।देउवासँग निकट रहेका पूर्णबहादुर खड्का लगायतका नेताहरूको पनि नेतृत्वमा पुग्न पाए हुन्थ्यो भन्ने आकांक्षा हुने नै भयो । शशांक कोइराला, कृष्ण सिटौला, प्रकाशमान सिंह, विमलेन्द्र निधि, गोपालमान श्रेष्ठ आदि इत्यादि पनि आफ्नो लामो राजनीतिक जीवन गन्दै नेतृत्वमा पुग्ने अपेक्षा राख्दा हुन् । तर, यी पात्रहरू शेखर वा गगनभन्दा धेरै गुना देउवा निर्भर छन् । देउवा दाहिना भएमात्रै यी पात्र नेतृत्वको प्रत्याशी बन्ने छन् ।नेतृत्वमा पुग्न कसैले बोकेकै भरमा हुन्न । मुख्य नेता हुने केही आधार चाहिन्छ । जस्तो कि, शेखरसँग गिरिजाप्रसाद कोइरालासँग निकट रहेर काम गरेको अनुभव छ । कोइराला परिवारको असली विरासत शशांकले दाबी गर्लान् तर शेखर पनि त्यही पारिवारिक पृष्ठभूमिका नेता हुन् । त्योभन्दा पनि चौधौं महाधिवेशनमा देउवाका निकटतम प्रत्याशी भएको अनुभव र मत छ ।गगनसँग पनि नेविसंघको सेल सदस्य हुँदै कांग्रेसको महामन्त्रीसम्म तय गरेको राजनीतिक यात्रा र अनुभव छ । गगन राजनीतिक कार्यक्रम अघि सारेर कांग्रेसको नेतृत्व लिन अग्रसर छन् । उनी प्रधानमन्त्री भएमा के–के गर्ने भन्ने पूर्वतयारीमा रहेको दाबी गर्छन् । ६० जनाभन्दा बढी विज्ञहरूसँगको सहकार्यका मिसन प्रधानमन्त्री परियोजनामा काम गरेको दाबी उनले निकै पहिलेदेखि गर्दै आएका छन् ।हुन त महामन्त्रीका रूपमा गगनको कार्यकाल कति सफल भयो, कति भएन, लेखाजोखा हुनै बाँकी छ । धर्म, लोकप्रिय मत ल्याउनेले पाँच वर्ष सरकार चलाउन पाउनुपर्नेलगायत कतिपय राजनीतिक मुद्दामा उनले राखेका धाराणामा आलोचना भए । पार्टी क्यालेन्डर बनाए तर त्यसको पूर्ण परिपालनामा समस्या देखियो । पार्टी कार्यालयमा मात्रै बैठकहरू गर्ने, नेताका घरमा नगर्ने भन्ने कुरा पनि क्षणिक आवेग जस्ता भए । अहिले पनि उनले महाधिवेशनको नेतृत्व ‘सक्रिय सदस्यबाटै चुनौं’ भन्ने अति लोकतान्त्रिक प्रस्ताव सारेका छन् । तर, सम्भवतः कांग्रेस त्यसमा तयार हुने छैन ।गगनले प्रयत्नहरू नगरेका होइनन् तर पार्टीभित्र निर्णायक हस्तक्षेप गर्न सक्ने अवस्थामा उनी अझै छैनन् । उनले दर्जनौं पटक शक्तिशाली सम्पत्ति आयोगको बनाउनुपर्ने धारणा राखे, त्यो मुद्दा त्यत्तिकै अलपत्र छ । त्यसकारण महामन्त्रीका रूपमा उनले गरेका र गर्न नसकेका कामहरूको एउटा बेग्लै समीक्षा हुन सक्छ । तर, अर्को पाटोबाट संस्थापनसँग भिड्दै गर्दा उनी थप परिपक्व बन्दै गएका छन् । आलोचना र प्रश्नको घेरामा छन्, सँगै कांग्रेसको भावी नेतृत्वमा परीक्षण हुन आफूलाई तम्तयार राखेका छन् ।नेतृत्वका लागि चलेको यो होडबाजीलाई लोकतान्त्रिक र विधिसम्मत बनाउने गरी केन्द्रीय बैठकमा रचनात्मक विमर्श हुनुपर्छ । महाधिवेशन मितिको सुनिश्चितता, विवादित व्यवस्थापकीय पक्षसँगै जसको नीति उसकै नेतृत्व स्थापित गर्ने बाटोमा कांग्रेस हिँड्न सक्नुपर्छ । यो केन्द्रीय बैठक गुटको स्वार्थ, व्यक्तिपूजा वा व्यक्तिनिन्दामा सीमित हुन्छ कि कुनै ओजफूर्ण राजनीतिक सन्देश ? त्यो चाहिँ हेर्न बाकी नै छ ।"
अविश्वासको घर्षणले पिल्सिएको विकास,"नेपालमा विकास नै नभएको भन्ने आमबुझाइका बीच सामाजिक र मानवीय विकास तथ्यांक केलाउने हो भने उल्लेख्य फड्को मारेको छ । भौतिक पूर्वाधारतर्फ पनि उल्लेख्य प्रगति भएको छ । चौडा र चिल्ला सडक, गगनचुम्बी भवन, पर्यटकीय पूर्वाधार, पर्याप्त सिँचाइ, जलस्रोतको बहुउपयोग, सफा र संरक्षित वातावरण कल्पना गरेर वा तुलना गरेर हेर्दा भने अल्पविकसित नै छ । कतिपय अवस्थामा विकासका नाममा भएको सुरुवात नै अभिशाप भएको छ ।आममानिसले बुझेको विकास नै पूर्वाधारको विकास हो, जो धेरै दृष्टिले काँचुली फेर्ने दिनको पर्खाइमा छ । पूर्वाधारका सानाठूला सबै आयोजना पूर्वनिर्धारित समयमा सकिएका छैनन् । सकिएका वा अन्तिम चरणमा रहेकाहरूको उपादेयतामाथि पनि प्रश्नैप्रश्न उठेका छन् । हजारौं योजना, भएजति सबै प्राथमिकता प्राप्त हुने हास्यास्पद अवस्था छ । लाख विनियोजन गरेर करोडौंका आयोजना सुरु गरिहाल्ने हतारो छ ।कागजमा स्रोत सुनिश्चितता तर आधा काम सकिएकाको भुक्तानी पनि कुन स्रोतबाट र कहिले हुने हो भन्ने अन्योल छ । वास्तवमा विकासका निम्ति आएका सहयोग सर्तरहित र एउटा स्वरूपका थिएनन् । यथार्थमा प्रयोग थिए । विकासका साझेदारहरूको रुचिका क्षेत्रमा मात्र सहायता पाउनु स्वाभाविक थियो । राष्ट्रिय बजेट प्रणालीभन्दा बाहिर र प्राथमिकतासँग मेल नखाने भएपछि गति लिने अवस्था नै भएन । रोजगारीका अवसर सिर्जना र प्रविधि हस्तान्तरणको आँखाबाट हेर्दा पनि अधिकांश सहायता रकम फिर्ता जाने अवस्था रह्यो ।हाम्रो कानुन विश्व बैंकको सहयोगबाट संसारमा स्थापित खरिदका नवीनतम् सिद्धान्त अनुकूल तयार भएको मानिन्छ । यद्यपि दातृ निकायका सहयोगका योजनामा तिनकै खरिदसम्बन्धी ‘गाइडलाइन’ लागू हुने व्यवस्था रहेकाले एकै प्रकारका काममा पनि खरिदका प्रबन्ध फरक–फरक छन् । चरण–चरणमा ऋणदाताको समेत ‘नो अब्जेक्सन’ अर्थात् सहमति लिनुपर्ने कारण प्रक्रिया अत्यधिक लामो र झन्झटिलो छ ।पछिल्लो समयमा निर्माण क्षेत्रमा एक पटकमा पाँचवटा मात्र काम लिन पाइने व्यवस्था त आयो तर ऐन अनुसार दातृ निकायको लगानीमा बन्ने परियोजनामा यो लागू हुने कुरा थिएन । तर विकासका अधिकांश परियोजना दातृ निकायको लगानीमा हुनाले असंगति सिर्जना गर्ने प्रयोग मात्र भयो ।योजनाहरू द्विपक्षीय एवं बहुपक्षीय सहकार्य र सम्झौताबाट सञ्चालन हुन्छ, त्यसैले त्यहाँ विवाद हुनु सामान्य हुन्छ । विवाद समाधानको सरल र समयबद्ध प्रणालीको सट्टा टार्ने, अल्झाउने, बल्झाउने अनि कानुनी भासमा डुबाएर निकास नदिने अभ्यास नै हामीले सिर्जना गरेको खाडल हो ।यही दलदलका कारण ठूला आयोजनाले ठूलै क्षति व्यहोर्नुपरेको छ भने ठूला लगानीकर्तालाई भित्र्याउन सकिएको छैन । नेपाल सरकारले लगानी गर्नेमा लालपुर्जा भएको जग्गाले समेत अपवादबाहेक मुआब्जा पाउने अभ्यास छैन । स्वैच्छिक जग्गा दानबाट र कतिपय अवस्थामा बल प्रयोगबाट जग्गा प्राप्त गर्दा सडकजस्ता पूर्वाधारको रेखांकन र सुरक्षामा सम्झौता गर्नुपर्ने अवस्था आउने गरेको छ ।अर्कोतिर उचित क्षतिपूर्ति दिने नीति नहुँदा सीमान्तकृत समुदाय नै झन् पीडित हुने अवस्था छ । क्षतिपूर्ति र छिटफुट मुआब्जा तिरेर राज्य पन्छिरहेको छ । विस्थापितको पुनर्वास र पुनःस्थापनामा विकास प्रशासन प्रवेश गरेकै छैन । ठूला पूर्वाधार र बहुजनको लाभका लागि निर्धा र पहुँच नभएकाहरूको आँसु छलफलको विषय नै भएन । योजनाबद्ध विकासको अवलम्बनसँगै आवधिक योजना तयार भए पनि विकास प्रशासनको संस्थागत र व्यावसायिक अभ्यास हुन सकेको देखिँदैन । प्रशासनको विकासबाट विकास गतिविधि सञ्चालन हुन सक्छ कि विकास प्रशासन अलग्गै अथवा विशिष्ट विधा हुन सक्छ भन्नेमा आज पनि सैद्धान्तिक रूपमै विमति छन् ।विभागतन्त्रीय विकास प्रशासनबाट छरपस्ट भएका विकासका कार्य र अन्तरसम्बन्धित विषयलाई प्राधिकरण मोडलबाट एकत्रित गर्ने अभ्यास अन्य देशहरूमा प्रचलनमा छ । नेपालमा पनि औसत नतिजा दिने प्राधिकरण नभएका होइनन् तर ती राजनीतिको छायाभित्र उकुसमुकुस भएर चलेका छन् ।नेपालको विकास कार्यक्रम एक किसिमले भन्ने हो भने लेखापरीक्षण र अनुगमन प्रणालीबाट ‘पीडित’ छ । जबकि नतिजाका निम्ति सहयोगी हुनुपर्ने हो । करिब तीन दर्जन अनुगमन तथा सुपरिवेक्षण निकाय तथा संयन्त्र हुनु आफैंमा प्रभावकारी अनुगमन नहुनु हो । विकास प्रशासक र सामान्य प्रशासकबीचको प्राविधिक ज्ञानको खाडलका कारण सिर्जित मनोवैज्ञानिक फासला र अविश्वासको घर्षणले पनि हाम्रो ‘विकास’ पिल्सिरहेको छ । प्राविधिक परीक्षण नाम मात्रैको भएको छ भने संवैधानिक तथा कानुनी आधार भएको लेखापरीक्षण कोरा सैद्धान्तिक छ ।योजनाहरू सोझै निर्माणमा लगिन्छ, पर्याप्त तयारी हुँदैन भन्ने आमबुझाइ छ । वास्तवमा पूर्वतयारी भनेको के हो भनेर नै ‘डिस्कोर्स’ चलाउनुपर्ने देखिएको छ । डीपीआर, जग्गा प्राप्ति र वातावरणीय अध्ययन भएकोलाई बहुवर्षीय स्रोत सहमति दिएकाले योजना आयोग र अर्थ मन्त्रालयले यति कार्य भएकोलाई पूर्वतयारी भएको मान्छ भन्न सकिन्छ । खरिद नियमावलीले निर्माणस्थल उपलब्ध भएको हुनुपर्ने भन्ने व्यवस्था गरेबाट रुख कटान गर्नुपर्ने भए गरिसकेको हुनुपर्ने, निजी जग्गा भए प्राप्त गरेको हुनुपर्ने भन्ने अर्थ लगाइएको छ ।भोगाधिकार र वन विकास कोषका नाममा धेरै सैद्धान्तिक अस्पष्टता र व्यावहारिक गन्जागोल छ । मन्त्रिपरिषद्ले निर्णय गरिसकेका र संसद्ले स्वीकृत गरेका योजना पनि कार्यान्वयनमा जान नसकेको देखिएको छ । जलविद्युत्बाहेक नेपाल सरकारले निर्माण गर्ने हरेकजसो पूर्वाधार आयोजना सामाजिक प्रकृतिका छन् ।यिनमा व्यावसायिक आयोजनामा जस्तो प्रत्यक्ष प्रतिफल हुँदैन तर वनक्षेत्र उपयोग गरेबापत त्यति नै जग्गा दिनुपर्ने वा कोषमा रकम जम्मा गर्नुपर्ने कानुन छ । सरकार आफैं आयोजनाको प्रस्तावक भएर पनि रकम जम्मा गर्न वा जग्गा दिन नसकेर पनि कतिपय आयोजना बन्न सकेका छैनन् । यी तमाम जलकुम्भीले गाँजेको तालजस्तो हाम्रो प्रणालीमा पूर्वतयारी गरेर मात्र ठेक्का लगाउने भन्ने कुरा असम्भवजस्तै छ ।विकास संकटकालविकास प्रशासनका निम्ति ‘विकासका काम गर्ने’ प्राविधिक र ‘नेतृत्व’ गर्ने विकास प्रशासक चाहिने हो कि व्यावसायिक विकास प्रशासक चाहिने हो ? नेपालका सन्दर्भमा विकासका नियोक्ताहरू निर्णय गर्न नसक्ने गरी बाँधिएका वा जेलिएका छन् । सहयोगी, सहजकर्ता र समन्वयकर्ता निर्णायकजस्ता र निर्णयकर्ता निरीह सहजकर्ताजस्ता देखिन्छन् ।प्रशासकलाई विकास प्रशासन नामको कोरा किताब घोटाइयो तर प्राविधिक ज्ञान कहिल्यै सिकाइएन । यसै पनि प्रशासकहरूले विकास कार्यमा मात्रै नभएर शान्ति सुरक्षा, रक्षा, अर्थ, व्यापार, वाणिज्यलगायत तमाम क्षेत्रमा काम गर्नुपर्ने हुन्छ । व्यावसायिक विकास प्रशासकहरूको परिकल्पना गर्न सकिन्छ । यथासंरचनामा जिम्मेवारी र अधिकार हेरफेर गरेर मात्र विकास प्रशासनले अपेक्षित नतिजा दिन सक्दैन । जस्तो कि २० अर्ब लागतको जलविद्युत् आयोजना सफल गरेको व्यवस्थापक अर्को ३० अर्बको परियोजनाका लागि योग्य हुने कि प्रशासकीय कार्य जस्तै ठूलो र आकर्षक परियोजनामा सबैले पालो पाउने रित बसालिनुपर्ने हो ? नेपालमा दोस्रो अभ्यास संस्थागत छ ।जसरी नाफा उद्देश्यमुखी बैंकहरूले लाखौं तलबसुविधा दिएर उच्च प्रतिफल दिने व्यवस्थापक राख्ने र हटाउने गर्छन्, हाम्रो विकास प्रशासन पनि त्यसो गर्न तयार छ त ? बुढीगण्डकी आयोजना प्रमुखको तलब कुनै वाणिज्य बैंकको सीईओसँग तुलनायोग्य हुने अनुमान गर्न सकिन्छ ? रातमा काम गर्ने, बिदा नपाउने, जटिल भूगोलमा, जमिनमुनि, पानीमुनि, विस्फोटक पदार्थ र प्रज्वलनशील पदार्थलगायत जोखिमपूर्ण काममा संलग्न हुनेहरूको सुविधा, बिमालगायत जोखिमको बहन गर्ने सुरक्षाको कल्पना गर्न सकिन्छ ?परामर्श सेवाबाट गर्नुपर्ने काम अनुसन्धान, डिजाइन पनि हो, गोष्ठी र सेमिनार मात्र होइन भनेर बुझ्ने कहिले हो ? सर्भे डिजाइन, प्राविधिक अध्ययन अनुसन्धान लगायतको बजेट लगानी हो, खर्च मात्र होइन भन्ने विकास व्यवस्थापनको चरणसम्म पुग्न नै बाँकी छ । अध्ययन, डिजाइन अडिट, भौगर्भिक अध्ययनमा जति धेरै खर्च गर्न सक्यो, उति परियोजनाले दिने प्रतिफल र लगानीको जोखिम कम हुन्छ भन्ने स्वीकारोक्ति हुनुपर्नेछ ।अर्कोतर्फ सामान्य दैनिक प्रशासनिकसरह व्यवस्थापक र कर्मचारी सरुवा हुन्छन् । यो सरुवा रोगको त उन्मूलन नै गर्नुपर्नेछ । कम्तीमा कार्यसम्पादन करार सम्झौताको अभ्यास विकास प्रशासनमा पनि सुरु गर्न अब ढिला नगरौं ।– नेपाली सडक विभागका सुपरिटेन्डिङ इन्जिनियर हुन्।"
पेट्रोलियम अन्वेषणमा केमिकल इन्जिनियरिङको भूमिका,"दैलेखको जलजलेमा १ सय १२ अर्ब घनमिटर प्राकृतिक ग्यास रहेको र त्यसले नेपालका लागि ५० वर्षसम्म पुग्ने प्रारम्भिक प्रतिवेदन चिनियाँ टोलीले बुझाएपछि यतिबेला सिंगो देश उत्साहित बनेको छ । चीनको सरकारी निकाय चाइना जिओलोजिकल सर्भेको भौगर्भिक अध्ययन र चीनकै सीएनपीसी सीबु इन्जिनियरिङ कम्पनीले २०८० वैशाख २८ देखि ड्रिलिङ गरी ४ हजार मिटर गहिराइसम्म खनेर प्राप्त नमुनाको ल्याब परीक्षणपछि उक्त तथ्य बाहिरिएको हो ।दैलेखमा पेट्रोलियम खानी रहेको पुष्टि भएपछि यतिखेर विभिन्न कोणबाट अध्ययन र विश्लेषण हुन थालेको छ र त्यससँगै नेपालमा केमिकल इन्जिनियरिङको आवश्यकता र महत्त्व फेरि एक पटक सतहमा आएको छ ।नेपालका सन्दर्भमा केमिकल इन्जिनियरिङ नयाँ विषयका रूपमा रहेको भए पनि औद्योगिक क्रान्तिमार्फत विश्वमा लम्किरहेका मुलुकका लागि यो एक शताब्दीभन्दा पनि पुरानो विषयका रूपमा रहेको छ । पेट्रोलियम लगायतका इन्धनका धनी राष्ट्र यतिखेर रसायन प्रविधिको प्रयोगमार्फत विश्व अर्थतन्त्रमा पहिलो भइरहेका छन् ।नेपालमा काठमाडौं विश्वविद्यालयमा वि.सं. २०७२ देखि र त्रिभुवन विश्वविद्यालयमा वि.सं. २०७६ देखि केमिकल इन्जिनियरिङ कार्यक्रम सञ्चालनमा छन् । त्यसो त करिब ३ दशकदेखि नै कोलम्बो प्लानअन्तर्गत थुप्रै नेपालीले केमिकल इन्जिनियरिङ विषय अध्ययन गरी आएका पनि छन् । हाल नेपाल इन्जिनियरिङ काउन्सिलमा करिब२ सय ५० जना केमिकल इन्जिनियर दर्ता भएका छन् भने सरकारी संयन्त्रका उपल्लो तहमा समेत उत्तिकै कार्यरत छन् । उद्योग, उत्पादन, प्रदूषण नियन्त्रण र स्रोत संरक्षणका लागि सुरक्षित विधिको खोज गर्दै दिगो विकासमा समेत केमिकल इन्जिनियरको भूमिका महत्त्वपूर्ण हुने गर्छ ।दैलेखमा पेट्रोलियम खानी, धौवाधीमा फलाम खानी, चुरे भावरमा युरेनियम खानीलगायत देशका विभिन्न भूभागमा थुप्रै खानीका स्रोतको खोजी र पुष्टि हुनु आफैंमा सुखद हो । नेपालमा यस्ता प्रकारका खानीका स्रोत रहेको पुष्टि भए पनि त्यसको प्रशोधन र व्यावसायिक उत्पादनमा त्यति धेरै जोड दिएको पाइँदैन ।त्यसो त सन् १९८० मा नै जाइका र नेपाल सरकारले गरेको अध्ययनअनुसार काठमाडौं र ललितपुरका केही भूभागमा २० देखि ३ सय ३० मिटरको गहिराइमा ग्यास भेटिएको र व्यावसायिक उत्पादन भए उपत्यकाको त्यतिबेलाको माग अनुसार ५० वर्षलाई पुग्ने भनिएको थियो । तर विडम्बना त्यो प्रतिवेदन पनि प्रतिवेदनमा नै सीमित भयो र व्यावसायिक उत्पादन भने हुन सकेन ।दैलेखको जलजलेमा भेटिएको भनिएको प्राकृतिक ग्यास मिथेन हो । एउटा कार्बन र चारवटा हाइड्रोजनको अणुबाट मिथेन बन्छ । मिथेन प्राकृतिक रूपमा पेट्रोलियम संरचनाभित्र, जैविक पदार्थको विघटनबाट तथा ग्यास कुवा र कोइला खानीमा पाइन्छ । रंगहीन र गन्धहीन हुने यो ग्यास अत्यधिक ज्वलनशील हुन्छ । मिथेन ग्यास पेट्रोल वा डिजेलको तुलनामा सस्तो, स्वच्छ र वातावरणमैत्री इन्धन हो । मिथेन ग्यासलाई गाडीमा इन्धनका रूपमा प्रयोग गर्न, बिजुली उत्पादन गर्न, पाइपलाइनबाट घर–घरमा पठाएर खाना पकाउने काममा प्रयोग गर्न र घरायसी प्रयोजनमा बत्ती बाल्न पनि प्रयोग गर्न सकिन्छ ।स्टिम मिथेन रिफोर्मिङमार्फत उच्च तापक्रम र पानीको वाष्प प्रयोग गरेर मिथेन ग्यासलाई हाइड्रोजन र कार्बन डाइअक्साइडमा रूपान्तरण गर्न सकिन्छ । नेपालको परिप्रेक्ष्यमा, मिथेन रिफोर्मिङबाट प्राप्त हाइड्रोजन ग्यासलाई अमोनिया ग्यास उत्पादनमा प्रयोग गर्न सकिन्छ ।अमोनिया ग्यास मुख्यतः रासायनिक मल उत्पादनको प्रमुख स्रोत हो । मिथेन ग्यासको प्रयोगबाट प्राप्त हुने हाइड्रोजन र कार्बन डाइअक्साइडले युरिया उत्पादनलाई महत्त्वपूर्ण भूमिका खेल्छ ।यतिखेर सरकारले रासायनिक मल उत्पादनसम्बन्धी उद्योगलाई प्राथमिकतामा राखेको र नेपाल आयल निगमले समेत यससम्बन्धी काम गरिरहेकाले यही मिथेनको प्रयोगबाट रासायनिक मल, युरिया उत्पादन गर्न सके अर्थतन्त्रको हिसाबले समेत यो परियोजना बहुउपयोगी हुने देखिन्छ । त्यस्तै मिथेनबाट मिथानोलसम्मको व्यावसायिक उत्पादन गरी यसलाई बायोफ्युलका रूपमा पनि प्रयोग गर्न सकिन्छ ।विश्वव्यापी रूपमा नै पेट्रोलियम अन्वेषण, प्रशोधन र भण्डारणमा केमिकल इन्जिनियर र इन्जिनियरिङ प्रविधिको प्रयोग भएको देखिन्छ । नेपालमा केमिकल इन्जिनियरको संख्या तुलनात्मक रूपमा कम भएको र माग गर्दा जनशक्ति पनि नपाउने हुनाले सोसरहका जनशक्तिमार्फत काम हुँदै आएको देखिन्छ तर अब व्यावसायिक रूपमा नै केमिकल इन्जिनियरको उत्पादन भइरहेकाले यस्ता कामहरूमा यिनै जनशक्तिलाई प्रयोग गर्नु अत्यावश्यक हुन्छ ।कार्बनको मात्रा एकदमै धेरै हुने भएकाले वातावरणलाई कुनै पनि प्रकारको हानि नपुर्‍याउने गरी यसका प्रशोधनका उपायहरू पहिल्याउन, उत्पादनमा वृद्धि गर्न, नयाँ प्रविधिहरूको पहिचान गरी त्यसलाई उपयोग गर्न केमिकल इन्जिनियरहरूले महत्त्वपूर्ण भूमिका निर्वाह गर्दछन् ।विश्वकै सबैभन्दा ठूलो पेट्रोलियम प्रशोधन उद्योग साउदी आरामकोमा कुल दक्ष जनशक्तिको ५० प्रतिशतभन्दा बढी केमिकल इन्जिनियर छन् । यसबाहेक भारत, चीन, अमेरिका, कुवेत, कतार लगायतका देशका पेट्रोलियम उद्योगमा ठूलो मात्रामा केमिकल इन्जिनियर कार्यरत छन् ।यसबाट पनि पेट्रोलियम अन्वेषणमा केमिकल इन्जिनियरको भूमिका र महत्त्वबारे बुझ्न सकिन्छ । देशमा नै उत्पादन भएका र विदेशबाट उच्च शिक्षा लिएर फर्किएका केमिकल इन्जिनियरलाई प्रयोग गरेर यसको व्यावसायिक उत्पादनतर्फ लाग्नु आजको आवश्यकतासमेत हो ।पेट्रोलियम पदार्थ रहेको पुष्टिबाट हौसिएको सरकारले यसको उत्पादन र भण्डारणमा पनि निकै सक्रियतापूर्वक काम गर्ने हो भने हाम्रै पुस्ताले दैलेखको पेट्रोलियम, धौवधीको फलाम र चुरे भावर क्षेत्रको युरेनियम मात्र हैन, यस्तै पुष्टि हुन बाँकी थुप्रै खानीलाई उपयोग गर्न सक्छ ।"
त्रिविमा तोडफोड र तालाबन्दी : अराजक गतिविधिलाई दण्डनीय बनाऊ,"एक महिनायता त्रिभुवन विश्वविद्यालयको कीर्तिपुरस्थित उपकुलपति, रेक्टर र रजिस्ट्रार कार्यालयमा ताला लागेको छ । दुई सातायता त्रिवि सेवा आयोगमा पनि ताला नै लागेको छ । सत्तारूढ नेपाली कांग्रेसको विद्यार्थी संगठन नेविसंघले ताला लगाएकै बेला आंशिक प्राध्यापकको ताला पनि थपिएपछि त्रिविका प्रमुख प्रशासनिक कार्यालय बन्धक बन्न पुगेका हुन् ।तालाबन्दी तथा असुरक्षाले कार्यकक्ष जान नसकेका पदाधिकारीले अन्यत्र बसेर काम गर्दा पनि धम्की सहनुपरेको छ । यो यस्तो परिदृश्य हो, जुन संसारको कुनै पनि प्रतिष्ठित विश्वविद्यालयमा हुँदैन, हुनु हुँदैन ।त्यसैले त्रिविको प्राज्ञिक धुकधुकीलाई बचाउने हो भने तत्कालका लागि पदाधिकारीलाई आफ्नै कार्यकक्षमा फर्किएर कार्यसम्पादन गर्न सक्ने गरी सुरक्षाको वातावरण बनाउन प्रधानमन्त्री तथा कुलपति केपी शर्मा ओली, शिक्षामन्त्री तथा सहकुलपति रघुजी पन्त र गृहमन्त्री रमेश लेखकले अग्रसरता लिनुपर्छ । सत्तारूढ कांग्रेसकै विद्यार्थी संगठन जोडिएको र गृहमन्त्री लेखक स्वयं कांग्रेसकै नेता भएकाले पनि उनको थप जवाफदेहिता अपेक्षित छ ।त्रिविमा लागेको तालाको दुई फरकफरक कारण छन् । गत माघमै सकिएको स्नातक तहको भर्ना खुलाउनुपर्ने नेविसंघको माग छ । त्रिविले भने शैक्षिक क्यालेन्डरअनुसार स्थगित भएको भर्ना फेरि खुलाउन नसकिने बताएको छ । भदौदेखि माघसम्म भर्ना भएका विद्यार्थीले परीक्षा आवेदन फारामसमेत बुझाइसकेकाले नयाँ विद्यार्थीलाई भर्ना खोल्न नसकिने उसको भनाइ छ ।त्रिविको यो अडान शैक्षिक क्यालेन्डर लागू गर्ने र शैक्षिक सत्रको अनुशासन स्थापित गर्ने प्रतिबद्धतासँग जोडिएको छ । तर पुनः भर्ना खुलाउनुपर्ने आफ्नो माग पूरा गर्न काठमाडौं उपत्यकाका केही क्याम्पसमा नेविसंघबाट स्ववियुमा निर्वाचित पदाधिकारीले गत १४ जेठमा उपकुलपति कार्यालय तोडफोड र तालाबन्दी गरे ।रेक्टर र रजिस्ट्रारको कार्यकक्षमा पनि उनीहरूले ताला लगाए । त्यसमा शंकरदेव, सरस्वती, पब्लिक युथ, सानोठिमी क्याम्पसका स्ववियु पदाधिकारी संलग्न थिए । विश्वविद्यालयले तोडफोडमा संलग्नलाई कारबाही गर्न प्रहरीमा उजुरी दिएको थियो । संलग्न दुई जना पक्राउ परे पनि भोलिपल्टै छुटे । यसबाट सरकारको प्राथमिकता त्रिविभित्र सुरक्षा कायम गर्दै शैक्षिक वातावरण सुनिश्चित गर्नेतर्फ नरहेको देखिन्छ ।त्यस्तै, आंशिक प्राध्यापक संघले समेत उपकुलपति, रेक्टर, रजिस्ट्रार र सेवा आयोगमा तालाबन्दी गरेको छ । त्रिविले अन्तर्वार्तामार्फत ‘फास्ट ट्र्याक’ बाट १३० जना उपप्राध्यापक, सहप्राध्यापक र प्राध्यापक नियुक्ति गर्ने प्रक्रिया अघि बढाएकोमा संघको असन्तुष्टि छ ।अनुसन्धान र नवप्रवर्तनका क्षेत्रमा निरन्तर क्रियाशील दक्ष जनशक्तिलाई विश्वविद्यालय सेवामा संलग्न गराउने उद्देश्यसहित यस्तो तयारी थालिएको त्रिविको भनाइ छ । तर आफूहरूले समेत प्रतिस्पर्धा गर्न पाउनुपर्ने भन्दै त्रिविको प्रक्रियाप्रति असन्तुष्ट संघका अध्यक्ष गोकुल लिम्बू, सहअध्यक्ष राजेन्द्र आचार्य, महासचिव वैकुण्ठ थापालगायतले तालाबन्दी गरेका हुन् । नेविसंघ र आंशिक प्राध्यापक संघले संगठनको आडमा दादागिरी देखाएको प्रस्ट छ । जसले गर्दा उनीहरूको मागको ओझसमेत स्थापित हुन सकेको छैन ।कुनै पनि संस्थासँग जोडिएका व्यक्तिले व्यक्तिगत तथा सामूहिक रूपमा आफ्ना माग तथा सरोकार सम्बन्धित संस्थाका जिम्मेवार पदाधिकारीसँग राख्ने स्वाभाविक र प्रचलित अभ्यास हो । तर यस्तो विरोध भद्र हुनुपर्छ । प्राज्ञिक संस्थामा त माग प्रस्तुत गर्नेदेखि संघर्ष गर्नेसम्मका प्रक्रियामा रचनात्मक गतिविधि अपेक्षित हुन्छ । तर त्रिविमा भने दशकौंदेखि सिर्जनशीलताविहीन, सार्वजनिक सम्पत्ति तोडफोड, असुरक्षा सिर्जना गर्ने लहड चल्दै आएको छ ।प्रायजसो तालाबन्दी, घेराउ, धम्की, कुटपिट, तोडफोड चलिरहने भएकै कारण त्रिविले प्राज्ञिक परिचय गुमाउँदै गएको छ । विद्यार्थी संगठनलाई समेत उछिनेर प्राध्यापकसमेत तालाबन्दीमा उत्रिनुले त्रिविभित्रको प्राज्ञिक गुणस्तर कति खस्किसकेको छ, सहजै आकलन गर्न सकिन्छ ।सबैभन्दा दिक्कलाग्दो चाहिँ, असुरक्षा उत्पन्न गर्ने यस्ता गतिविधिमा राजनीतिक दलको संरक्षण हुने गरेको छ । विश्वविद्यालयमा शैक्षिक वातावरण उकास्न मिहिनेत गर्नुपर्ने राजनीतिक दलहरू नै प्रत्यक्ष वा परोक्ष रूपमा वातावरण बिथोल्न लाग्दा शैक्षिक/प्राज्ञिक उन्नयनको बहससमेत मूलधारबाट ओझेलमा पर्न थालेको छ ।कक्षाकोठा, विभाग प्रमुख, पदाधिकारीका कार्यकक्ष जहाँसुकै भएको तालाबन्दी र तोडफोड होस्, त्यसले त्रिविको शैक्षिक गतिविधि प्रभावित हुने गरेको छ । उच्च शिक्षाका झन्डै ८० प्रतिशत विद्यार्थी अध्ययन गर्ने मुलुककै जेठो त्रिभुवन विश्वविद्यालय सधैं अवरोध र तनावबाट चलिरहन अभिशप्त हुनुहुँदैन । यो खास संगठनको माग पूरा हुने वा नहुनेभन्दा बढी शान्त र शैक्षिक वातावरणमा विद्यार्थीले सिक्न पाउने अधिकारको सवाल हो ।त्यसैले माग राख्ने सिर्जनशील तरिकालाई स्वागत र प्रोत्साहन गर्दै अराजकतालाई भने अन्त्य गर्नैपर्छ । शैक्षिक गतिविधिलाई अवरोध गर्नेदेखि सार्वजनिक सम्पत्ति तोडफोड गर्नेसम्मलाई कारबाहीको दायरामा ल्याउनुपर्छ । सत्तामा बस्नेहरूले उनीहरूलाई जोगाउन भूमिका खेलिरहने हो भने त्रिविमा कहिल्यै सुधार हुन सक्नेछैन । विद्यार्थीको भविष्यमाथि समेत धोका हुन जान्छ । तसर्थ, सुधारका लागि त्रिविकै नेतृत्व र सरकार गम्भीर हुनुपर्छ ।यद्यपि, यतिबेला त्रिवि नेतृत्वविहीन छ । तीन महिनादेखि निमित्त उपकुलपतिको भरमा विश्वविद्यालय चलिरहेको छ । सरकारले तत्कालै उपकुलपति चयनको प्रक्रिया अघि बढाउनुपर्छ । त्यस्तो नेतृत्वले मात्रै नैतिक बलका साथ समस्याको हल निकाल्ने आँट गर्न सक्छ ।"
विकासशील राष्ट्रमा स्तरोन्नतिपछिका चुनौती,"नेपाल सन् २०२६ को नोभेम्बरबाट विकासशील देशमा स्तरोन्नति हुँदै छ । यसबाट नेपाललाई अवसर र चुनौती दुवै हुने देखिन्छ । विकासशील मुलुकका रूपमा विश्व समुदायमा देशको नयाँ पहिचान र आत्मविश्वास स्थापित गरी बाह्य लगानी आकर्षण गर्नुपर्ने देखिन्छ ।यसबाट सिर्जना हुने चुनौतीहरूको सामना गर्न एकीकृत रूपमा तयारी गरी काम गर्नुपर्छ । त्यसैले सरकारले रणनीतिक योजना निर्माण गरी कार्य अघि बढाएको छ ।संयुक्त राष्ट्रसंघको विकास नीति समितिले प्रत्येक तीन वर्षको अन्तरालमा अतिकम विकसित मुलुकलाई विकासशील राष्ट्रमा स्तरोन्नति गर्ने सम्बन्धमा मूल्यांकन गर्छ । उक्त समितिले प्रतिव्यक्ति कम आय भएका, मानव सम्पत्तिको न्यूनस्तरको विकास भएका र आर्थिक तथा वातावरणीय जोखिममा रहेका देशलाई अतिकम विकसित मुलुकका रूपमा परिभाषित गरेको छ । यी तीनमध्ये कुनै दुई सूचकले तोकेको मापदण्ड लगातार दुई पटक त्रिवर्षीय पुनरावलोकन पार गरेमा वा स्तरोन्नति हुन आवश्यकभन्दा प्रतिव्यक्ति कुल राष्ट्रिय आय सन् २०२४ पश्चात् तेब्बर भएमा स्तरोन्नतिका लागि मापदण्ड पुग्छ ।नेपाललाई संयुक्त राष्ट्रसंघले सन् १९७१ मा अतिकम विकसित देशको सूचीमा राखेको थियो । उक्त सूचीमा परेको ५५ वर्षपछि नेपाल स्तरोन्नति हुँदै छ । सन् २०१५, सन् २०१८ र सन् २०२१ मा भएका तीनवटा त्रिवर्षीय समीक्षा तथा नेपालले हासिल गरेको न्यूनतम सीमाका आधारमा संयुक्त राष्ट्रसंघको विकास नीति समितिले नेपाललाई स्तरोन्नतिका लागि गरेको सिफारिस तथा आर्थिक तथा सामाजिक परिषद्को स्वीकृति अनुसार सन् २०२१ मा संयुक्त राष्ट्रसंघको महासभाले अनुमोदन गरेको थियो । उल्लिखित तीनवटै त्रिवर्षीय पुनरावलोकनमा नेपालले मानव सम्पत्तिको सूचकांक र आर्थिक तथा वातावरणीय जोखिम सूचकांकको आवश्यक मापदण्ड पूरा गरेको हो ।आर्थिक सर्वेक्षण अनुसार स्तरोन्नतिको प्रतिव्यक्ति आयको आवश्यक सीमा पार गरे पनि स्तरोन्नतिको त्रिवर्षीय पुनरावलोकनमा भने पूरा भएको थिएन । त्यसैले विकासशील राष्ट्रमा स्तरोन्नति हुने कुरालाई हामीले दिगो र स्थायी बनाउन प्रतिव्यक्ति आय बढाउने, मानव विकास सूचकांकमा थप सुधार गर्नुपर्ने र आर्थिक तथा वातावरणीय जोखिम न्यूनीकरण गर्दै सूचकमा आधारित हस्तक्षेप गर्नुपर्ने देखिन्छ ।वाणिज्य क्षेत्रमा पर्न सक्ने प्रभावनेपालको विकासशील मुलुकमा स्तरोन्नतिले विभिन्न अवसरहरू सिर्जना हुने देखिन्छ । आर्थिक विकासमा लगानी आकर्षण, प्रतिस्पर्धात्मक क्षमता विकास हुनेछ । यसले देशको समग्र छवि सुधार हुने र अन्तर्राष्ट्रिय समुदायमा नेपालको प्रतिष्ठा बढ्ने देखिन्छ । अतिकम विकसित मुलुकबाट विकासशील देशको श्रेणीमा प्रवेश गर्दा नेपालको हालको क्रेडिट रेटिङमा समेत सुधार हुनेछ । जसले वस्तु र सेवा व्यापारमा वृद्धि भई पेटेन्ट, कपिराइट, ट्रेडमार्क, भौगोलिक संकेत लगायतका बौद्धिक सम्पत्ति विकास र विस्तार हुन मद्दत पुग्नेछ । यसले नेपाललाई पर्यटनको क्षेत्रमा पनि नयाँ अवसर प्रदान गर्ने देखिन्छ । विदेशी पर्यटकहरूको संख्या वृद्धि हुनेछ । साथै ऋण योग्यतामा सुधार आएपछि नेपाललाई सस्तो र लचिलो ऋण उपलब्ध हुने सम्भावना बढ्नेछ । जसले विकास परियोजनाहरूलाई तीव्र गतिमा अगाडि बढाउन मद्दत पुर्‍याउनेछ । नेपालले विकास वित्तको पहुँचमा विस्तार गर्न सक्दा ठूला र दीर्घकालीन विकास परियोजनाहरूको निर्माणलाई पनि सम्भव बनाउनेछ । यसले निजी क्षेत्रको विकास भई गरिबी निवारणमा पनि महत्त्वपूर्ण योगदान पुग्नेछ । त्यसबाट समग्रमा रोजगारी वृद्धि भई प्रतिव्यक्ति आम्दानी बढ्नुका साथै शिक्षा, स्वास्थ्य र पूर्वाधारका क्षेत्रमा सुधार ल्याउनेछ । यसरी विकासशील देशमा स्तरोन्नतिले बहुआयामिक अवसर सिर्जना गरी नेपालका लागि समग्र आर्थिक र सामाजिक सुधार हुनेछ ।नेपालको स्तरोन्नतिबाट केही चुनौती पनि सिर्जना हुनेछन् । विभिन्न चरणमा सरोकारवालासहित भएका छलफलहरूले पनि यही निष्कर्ष निकालेको छ । हालैका दिनमा देखिएका तनाव, व्यापारिक तथा सामरिक द्वन्द्व लगायतका परिघटनाले विश्व व्यापार प्रणाली प्रभावित हुने देखिन्छ । अतिकम विकसित मुलुकका रूपमा बहुपक्षीय तथा क्षेत्रीय सम्झौता र एकपक्षीय तवरबाट प्राप्त सुविधा एवम् सहुलियत गुमाउँदा नेपाली वस्तु तथा सेवाको विश्व बजारमा पहुँच र प्रतिस्पर्धात्मक क्षमतामा ह्रास आउन सक्ने जोखिम पनि उत्तिकै छ ।नेपालमा पर्यटन, सूचना प्रविधि तथा बिजिनेस प्रोसेस आउटसोर्सिङ, विद्युत् लगायतका सेवाहरूको निर्यातको प्रचुर सम्भावना छ । कुल गार्हस्थ्य उत्पादनमा सेवा क्षेत्रको योगदान करिब ६३ प्रतिशत पुगेको छ । तथापि नेपालमा पर्यटन क्षेत्रको अपेक्षित विकास भई पर्यटकको संख्या तथा पर्यटन आय बढ्न नसकेको, सूचना प्रविधि क्षेत्रको निर्यातका लागि अनुकूल वातावरण निर्माण तथा प्रोत्साहन गर्न नसकिएको, सीपयुक्त जनशक्ति पठाई वैदेशिक रोजगारलाई मर्यादित बनाउन नसकिएको, निर्माण सेवाको निर्यातमा ध्यान पुग्न नसकेको, विद्युत् निर्यातका लागि प्रसारणलाइन तथा पर्याप्त उत्पादनलगायत नीतिगत तथा संस्थागत प्रबन्ध भई नसकेको जस्ता कारणले सेवा क्षेत्रको निर्यात अपेक्षित रूपमा बढ्न सकेको छैन । यी समस्याहरूको समाधान गरी प्रचुर सम्भावना रहेको यस क्षेत्रबाट रोजगारी तथा आर्थिक समृद्धिमा योगदान पुर्‍याउँदै दिगो स्तरोन्नति हासिल गर्न सरकारले स्टार्ट अप उद्यमशीलता र प्रविधि विकास तथा हस्तान्तरणमा जोड दिएको छ ।नेपालको निर्यात व्यापार भारतकेन्द्रित एवम् अर्थतन्त्रमा औद्योगिक क्षेत्रको हिस्सा कम हुँदै गएको छ । उच्च जोखिमपूर्ण व्यापार संरचना रहनुमा समष्टिगत आर्थिक, लगानी, औद्योगिक र व्यापार नीति तथा विषय क्षेत्रगत नीतिबीच सामञ्जस्यताको कमी, अन्तरनिकाय समन्वयको कमी, व्यापार, औद्योगिक लगायतका आर्थिक पूर्वाधारको अपर्याप्तता, अन्तर्राष्ट्रिय बजार पहुँचको न्यून उपयोग, बजार अनुसन्धान तथा प्रवर्द्धनको कमी, निर्यातयोग्य वस्तुको स्थायित्व र कमजोर प्रतिस्पर्धी क्षमता, अन्तर्राष्ट्रियस्तरका प्रयोगशाला तथा प्रमाणीकरण सुविधाको कमी, आपूर्ति तथा मूल्य शृंखलाको जटिलता लगायतका कारण रहेका छन् ।मन्त्रालयको प्रयासविश्व व्यापारमा प्रभाव पार्ने उल्लिखित गतिविधि तथा अन्य उतारचढावले ल्याउन सक्ने विभिन्न प्रकारका चुनौतीको सूक्ष्म निगरानी गरी व्यापार र लगानीको कार्यदिशा तय गर्ने प्रयासमा नेपाल सरकार लागेको छ । स्वदेशी तथा विदेशी लगानीको वातावरण सुधार्न नीतिगत तथा कानुनी सुधारमा उल्लेख्य काम भएका छन् ।सरकारले बढ्दो व्यापार घाटाको चुनौती सम्बोधन गर्न प्रमुख व्यापार साझेदारी मुलुक र बहुपक्षीय तथा क्षेत्रीय व्यापार मञ्चमा नेपाललाई प्राप्त सुविधाको निरन्तरताका लागि कूटनीतिक पहलहरू गरिरहेको छ । यसका लागि भएका वार्ता तथा छलफलहरू सकारात्मक देखिएका छन् । प्रमुख व्यापारिक साझेदारहरूबाट प्राप्त सहुलियतपूर्ण बजार पहुँच र सुविधाहरूको निरन्तरताका लागि समेत पहल भइरहेको छ । मानव सम्पत्तिको सूचकलाई सुधार गर्दै प्रतिव्यक्ति आम्दानी बढाउने विषय उद्योग, व्यापार तथा लगानीको अभिवृद्धिबाट मात्रै सम्भव हुन्छ । यसका लागि व्यापार क्षेत्रको सुदृढीकरण गरी अर्थतन्त्रमा वाणिज्य क्षेत्रको योगदान वृद्धि गर्न जरुरी हुन्छ ।यस सन्दर्भमा उत्पादनशील क्षमता बढाउँदै प्राप्त सुविधा तथा सहुलियतलाई स्तरोन्नतिपश्चात् समेत केही अवधिसम्म निरन्तरता दिँदै आयात प्रतिस्थापन र निर्यात प्रवर्द्धन हुने गरी सामञ्जस्यपूर्ण रूपमा वाणिज्य क्षेत्रसँग सम्बन्धित नीति तथा रणनीतिक योजना निर्माण गरिएको छ । निजी क्षेत्रसँग बलियो साझेदारी गरी साधनस्रोत व्यवस्थापन, संस्थागत सुदृढीकरण, वस्तु तथा सेवाको मूल्य शृंखला विकासमा जुट्नु जरुरी छ । साथै, व्यापार पूर्वाधार निर्माण, व्यापार सहजीकरण लगायतका उपायहरू अवलम्बन गरी व्यापार निर्देशित अर्थतन्त्र विकासको वातावरण निर्माण गर्ने विषयसमेत मन्त्रालयको पहिलो प्राथमिकतामा रहेको छ ।स्तरोन्नतिबाट नेपालको व्यापार क्षेत्र विशेष गरी निर्यातमा पर्ने प्रभावसम्बन्धी विस्तृत अध्ययन भई वाणिज्य क्षेत्रसँग सम्बन्धित विभिन्न सन्धि–सम्झौता, प्रतिबद्घता र अभ्यासलाई समेत विश्लेषण गरी विकासशील मुलुकका रूपमा सहज स्तरोन्नतिका लागि वाणिज्य क्षेत्रको रणनीतिक योजना २०८१ ले वाणिज्य क्षेत्रमा चाल्नुपर्ने कदमहरूका बारेमा विस्तृत आगामी कार्यदिशा तय गरिएको छ । यसका लागि वस्तु तथा सेवाको बजार पहुँच सुदृढ गर्ने, निर्यातयोग्य वस्तु तथा सेवाको उत्पादन, उत्पादकत्व तथा गुणस्तर सुदृढीकरण गर्ने, व्यापारजन्य पूर्वाधार, लजिस्टिक सेवा तथा व्यापार सहजीकरणको क्षेत्रमा सुधार गर्ने, भन्सार तथा गैरभन्सारजन्य उपायहरू तथा घरेलु सहायता परिचालन गरी नेपाली उत्पादनको प्रतिस्पर्धात्मकता अभिवृद्धि गर्ने, सेवा व्यापार तथा डिजिटल व्यापार सुदृढीकरणमा जोड दिने, आर्थिक कूटनीतिमार्फत व्यापार, लगानी तथा विश्वव्यापी मूल्य शृंखलामा आबद्धता अभिवृद्धि गर्ने, व्यापार क्षेत्रको संस्थागत तथा प्रणालीगत क्षमता अभिवृद्धि गर्ने लगायतका मूलभूत रणनीतिहरू आत्मसात् गरिएको छ ।मन्त्रालयले सरोकारवाला निकायहरूसँगको समन्वय र सहकार्यमा रणनीतिक योजनाले प्रस्ताव गरेका रणनीति, कार्यनीति र क्रियाकलाप कार्यान्वयन गरिरहेको छ । उक्त रणनीतिक योजनाको कार्यान्वयनको नियमित अनुगमन विषयगत मन्त्रालय, विभाग तथा केन्द्रीय निकायले आ–आफ्नो क्षेत्राधिकारअन्तर्गत रही गर्ने व्यवस्था गरिएको छ । निर्यात व्यापार अभिवृद्धि उद्योग वाणिज्य तथा आपूर्ति मन्त्रालयको मात्र प्राथमिकता र कार्य क्षेत्रमा सीमित छैन । विभिन्न सरकारी, निजी तथा उपभोक्ताहरूको बलियो अन्तरसम्बन्धले यसलाई गतिशील बनाउँछ । मन्त्रालयले यस रणनीतिको प्रभावकारी कार्यान्वयनका लागि कार्ययोजनाले पहिचान गरेबमोजिमका निकायसँग समन्वय गरी कार्यान्वयनमा अघि बढेको छ ।रणनीतिले पहिचान गरेका क्रियाकलापहरूको समयमै कार्यान्वयन गर्न साधन परिचालनमा तीन तहका सरकारका वाणिज्य तथा लगानीका कार्यक्रमहरूबीच सामञ्जस्यता सुनिश्चित गर्न आवश्यक छ । रणनीतिको कार्यान्वयन अनुगमन एवं मूल्यांकन गर्दा व्यापार सम्बद्ध तथ्य–तथ्यांकको निरन्तर विश्लेषण र अन्तर्राष्ट्रिय व्यापारको प्रवृत्तिको मूल्यांकन गरी त्यसको आधारमा स्तरोन्नतिपश्चात्का रणनीति र कार्यनीतिहरू परिमार्जनसमेत गरिनेछन् । नेपाल सन् २०२६ मा विकासशील राष्ट्रमा स्तरोन्नति हुनुपूर्वको रणनीतिक तयारीका रूपमा उक्त योजनाले पहिचान गरेका क्रियाकलाप र कार्यक्रमहरू प्रभावकारी रूपमा कार्यान्वयन गरी स्तरोन्नति दिगो र उत्थानशील हुने विश्वास मन्त्रालयले लिएको छ ।–भण्डारी उद्योग, वाणिज्य तथा आपूर्तिमन्त्री हुन् ।"
एमालेमा भण्डारीको पुनरागमनपछिका तीन सम्भावना,"काठमाडौँ — शनिबार राष्ट्रिय सभागृहमा आयोजित कार्यक्रममा पूर्वराष्ट्रपति विद्या भण्डारीले बहुप्रतिक्षित घोषणा गरिन्– ‘फरक ढंगको राजनीतिक जिम्मेवारीबाट मुक्त भएपछि नेकपा (एमाले) मै रहेर पार्टीको राजनीतिक यात्रालाई निरन्तरता दिने पवित्र उद्देश्यका साथ मैले पार्टी सदस्यता नवीकरण गरेको छु । अब म नेकपा (एमाले) परिवारको एक सदस्यको रुपमा पुनः जोडिएको छु र यसमा म गर्व गर्दछु ।’भण्डारीको घोषणालाई कार्यक्रममा उपस्थित भएका नेता तथा कार्यकर्ताले ठूलो तालीका साथ अनुमोदन गरेका थिए ।राष्ट्रपतिबाट बाहिरिएपछि उनी नेकपा एमालेमै फर्किने चर्चा चलिरहे पनि त्यसको औपचारिक घोषणा भएको थिएन । अन्ततः शनिबार त्यसको पटाक्षेप भएको छ । हुन त उनले आफ्नो घोषणामा एमालेको परिवारमा जोडिएको र आफ्नो कुनै विशिष्ट महत्त्वाकांक्षा नभएको बताएकी छिन् । एकजना पूर्वराष्ट्रपति एमाले कार्यकर्ता बन्ने रहर मात्रै राखेर पार्टी राजनीतिमा फर्किएकी हुन् भन्ने कुरा पत्यारपूर्ण छैन । उनलाई एमालेको भावी अध्यक्षको रुपमा देख्ने पंक्ति एमालेभित्रै बलियो छ । त्यसको आधार पनि छन् ।पूर्वराष्ट्रपतिको पार्टी पुनरागमन नेपालको कलिलो गणतन्त्रको एक उल्लेखनीय घटना हो ।‍ उनी राष्ट्रपतिको कुर्सीमा छँदा एमालेलाई सहयोग पुग्ने गरी निर्णय लिने गरेको आरोप लाग्ने गर्थ्यो । पुनः एमालेमा फर्किँदा उनलाई त्यतिबेला लागेको आरोप सत्य निकट रहेको स्थापित हुन्छ ।मुख्यतः भण्डारीको पार्टी राजनीतिमा पुनरागमनले गणतन्त्रको साख कमजोर बनाउन योगदान गर्नेछ । राष्ट्रको अध्यक्ष भइसकेका व्यक्तिले पार्टीको अध्यक्ष बन्न खोज्नुले स्वयं गणतन्त्रवादीहरूबाट गणतन्त्रमा खतरा रहेको विश्लेषण गर्नेहरूलाई बल पुग्छ । आगामी दिनमा पार्टीमा फर्किन रहर गर्नेले राष्ट्रपति बन्न रहन नगरुन् भन्ने मत बलियो बन्ने छ ।भण्डारीको पुनरागमनले एमालेमा त उथलपुथल ल्याउने नै छ । त्यहाँ अब व्यापक ध्रुबीकरण हुने निश्चत छ । किनकि, यतिबेलाकी भण्डारी २०७२ की कमजोर उपाध्यक्ष होइनन् । उनी शक्तिशाली हुनेछिन् । अब उनलाई नेतृत्व मान्नेहरूले वर्तमान अध्यक्ष केपी शर्मा ओलीविरुद्ध फरकमत दर्ज गर्न राखिरहेको हिचकिचाहट तोड्ने हिम्मत गर्न सक्छन् । एमालेको एघारौँ महाधिवेशन नजिकिँदै जाँदा यो क्रम तीव्र बन्न सक्छ ।नेपालको राजनीतिमा अन्य उल्लेखनीय नयाँपन पनि ल्याउने सम्भावना छ ।पहिलो सम्भावना– एमाले प्रमुखमा पहिलो महिलानेपालका राजनीतिक पार्टीको नेतृत्व महिलाले गरेको उदाहरण पाउन सकिन्छ । २०३५ सालमा पुष्पलालको निधन भएपछि उनले नेतृत्व गर्दै आएको कम्युनिस्ट पार्टीलाई उनकै श्रीमती समेत रहेकी नेता साहना प्रधानले नेतृत्व गरेकी थिइन् । त्यस्तै, तत्कालीन संयुक्त जनमोर्चाको नेतृत्व केही समयका लागि पम्फा भुसालले गरेकी थिइन् । मधेस केन्द्रित दलमा आनन्दीदेवी सिंहले नेपाल सद्भावना आनन्दीदेवी तथा सरिता गिरीले नेपाल सद्भावना पार्टीको नेतृत्व गरिसकेका छन् ।एमाले तीभन्दा धेरै प्रभावशाली पार्टी हो । यस पार्टीबाटै मनमोहन अधिकारी, माधवकुमार नेपाल, झलनाथ खनाल र केपी शर्मा ओली गरी ६ पटक प्रधानमन्त्री बनिसकेका छन् । विद्या भण्डारीको एमालेमा सक्रिय हुने निर्णय विगतका अन्य कमजोर पार्टी होइन, एमाले जस्तो प्रभावशाली पार्टीको नेतृत्व गर्ने आकांक्षासँग जोडिएको छ ।नवौं महाधिवेशनबाट केपी शर्मा ओलीको उदय भएपछि पार्टी उनको कब्जामा छ । झन् नेकपा र एमाले स्वयंको विभाजनपछि त ओलीको एकल निर्णय र चाहनाबाट पार्टी सञ्चालन भइरहेको छ । विपक्षी आवाज टिक्न नसक्ने अवस्था छ । स्पष्टीकरण र निष्कासन सामान्य बनेको छ । भीम रावलको निष्कासन र विन्दा पाण्डे तथा उषाकिरण तिमिल्सिनालाई ६ महिनासम्म गरिएको निलम्बन त्यसकै उदाहरण हो ।कुनै पनि पार्टीमा नेतृत्वको मनोमानी बढ्दै गएपछि त्यसबाट पीडितहरूले वैकल्पिक नेतृत्व विकासका लागि प्रयत्न गर्छन् । कतिपय अवस्थामा पार्टी नै विभाजन हुन्छ । कतिपय अवस्थामा वैकल्पिक नेतृत्वको उदय हुन्छ । जस्तो कि, नेपाली कांग्रेसमा गिरिजाप्रसाद कोइरालाबाट पीडित र असन्तुष्टहरूले शेरबहादुर देउवाको उदयलाई सघाएका थिए । २०५९ मा पार्टी नै विभाजन भएको थियो । एमालेमा पनि ओलीबाट पीडित र उनीसँग असन्तुष्टको समूह ठूलो छ । जसले गर्दा तिनले भण्डारीको आगमनलाई स्वागत गर्ने वा विरोध नगर्ने रणनीति लिन सक्छन् । त्यस्तो अवस्थामा उनलाई पार्टी नेतृत्वमा स्थापित गर्न सक्छ ।यद्यपि, ओली पार्टीभित्र शक्तिशाली छन् । आफ्नो चाहनाको अनुमोदनका निम्ति उनले पार्टी सत्ता र राज्य सत्ताकै उपयोग दुरुपयोग गर्न सक्छन् । विधान संशोधन गर्न सक्छन् । त्यसैले एमालेको नेतृत्वमा भण्डारीको पहुँच कठिन भने हुनसक्छ । तर असम्भव होइन । उनको पक्षमा माहोल बनाउन सामाजिक सञ्जालमा ‘मदनको नीति, विद्याको नेतृत्व’ जस्ता अभियान चलिरहेको छ । जसले जबज पक्षधर धेरैलाई भावनात्मक रुपमा भण्डारीनजिक पुर्‍याउन सक्छ ।दोस्रो सम्भावना– पहिलो महिला प्रधानमन्त्रीनेपालको राजनीतिमा महिला प्रधानमन्त्रीको चर्चा पटकपटक चल्ने गरेको छ । यद्यपि प्रायः जसो पुरुष प्रधानमन्त्री तथा पूर्वप्रधानमन्त्रीहरूले नै आफ्नो भाषणका क्रममा यस्तो चर्चा दोहोर्‍याउने गरेका छन् । गत वर्ष भदौ ८ मा काठमाडौंमा आयोजित युथ कन्क्लेभमा सहभागीको प्रश्नको जवाफ दिने क्रममा प्रधानमन्त्री ओलीले नै आफूले पहिलो राष्ट्रपति, प्रधानन्यायाधीश, सभामुख र मुख्यसचिव समेत महिलालाई बनाएको भन्दै आफूले पहिलो महिला प्रधानमन्त्री बनाउन चाहेको बताएका थिए । ‘तर त्यसका लागि अलिकति तयारी गर्नुपर्छ । रियालिटीमा अब दुई महिना, तीन महिना, अर्को साल महिला प्रधानमन्त्री बनाइहाल्छु भन्न अलिकति मुस्किल हुनसक्छ, तर छिट्टै बनाउने तयारीबारेमा सोचिराखेको छु ।’यद्यपि, नेपालका महिला नेता स्वयंले आफू प्रधानमन्त्री बन्ने महत्त्वाकांक्षा नराखेको होइन । त्यसका लागि प्रयत्न समेत नगरेको पनि पनि होइन । त्यस्तो नेतामा पर्छिन्- शैलजा आचार्य ।राजा महेन्द्रलाई कालो झन्डा देखाएका कारण जेल परेकी शैली आचार्यलाई भेट्न पुगेकी विराटनगरकी शान्ता घिमिरे स्मरण गर्दै भन्छिन्, ‘शैलजा भेटघाटको अन्त्यसम्म कहिल्यै नबस्ने । ऊ नेताले जस्तो हात हल्लाउँदै बीचबाटै गइदिने । ए शैलजा के गरेको भन्दा ऊ ‘फस्र्ट लेडी प्राइम मिनिस्टिर अफ नेपाल’ भन्दै हात हल्लाउँथी,’ उनी भन्छिन् । त्यो समयमै उनले भावी प्रधानमन्त्रीका लागि आफूलाई तयार पार्न थालेकी थिइन् । त्यो केवल राजनीतिक कैदीको कारागार रोमाञ्चकता मात्र थिएन भन्ने कुरा शैलजाको पाँच दशकको सक्रिय राजनीतिले देखाउँछ ।(आन्विका गिरी/फागुन १५, २०७२/कान्तिपुर कोसेली)२०५१ को आमनिर्वाचनमा कांग्रेस दोस्रो ठूलो पार्टी भएपछि गिरिजाप्रसाद कोइरालाले संसदीय दलको नेता बन्न अरुचि राखेपछि आचार्यसहित शेरबहादुर देउवा, खुमबहादुर खड्का, रामचन्द्र पौडेल लगायत आठ नेता अघि सरेका थिए । आचार्यलाई कोइरालाले नै रोकेका थिए । अन्ततः देउवा संसदीय दलको नेता बने र प्रधानमन्त्री पनि ।अघिल्लो वर्ष असारमा कांग्रेस-एमालेबीच सत्ता साझेदारी भएपछि एमाले अध्यक्ष केपी शर्मा ओली प्रधानमन्त्री बने । उनीपछि कांग्रेस सभापति शेरबहादुर देउवाको पालो बताइएको छ । यद्यपि, ओलीपछि देउवापत्नी समेत रहेकी परराष्ट्रमन्त्री आरजु राणा प्रधानमन्त्री बन्ने आकलन भएका थिए ।गत भदौमा दिल्ली गएका बेलामा आरजुले प्रधानमन्त्रीहाराहारीकै पाएको सम्मानले त्यस्तो आकलनलाई थप बलियो बनायो । नेपालको सत्ता राजनीतिमा प्रभाव राख्ने भनिएको दिल्लीले दिएको सम्मानको विशेष अर्थ हुने टिप्पणी नेपालमा भएको थियो । तर पुसमा पुनः दिल्ली पुगेका बेलामा अघिल्लो पटक जस्तो सम्मान नपाएकाले त्यस्तो आकलन हुन छाडेको छ ।विद्या भण्डारीले एमालेबाट पुनः सक्रिय राजनीति गर्ने घोषणा र नेतृत्व गर्ने सम्भावना अन्ततः उनको प्रधानमन्त्री बन्ने सम्भावनासँग जोडिन्छ । बलियो पार्टीको प्रमुख हुँदा त्यस्तो सम्भावना जोकसैका निम्ति सहज बन्छ । भण्डारी दुई पटक राष्ट्रपति भइसकेकाले झनै सहज बन्छ ।तेस्रो सम्भावना– वाम एकतालाई बल !प्रत्येक निर्वाचनमा फरकफरक कम्युनिस्ट पार्टीले पाएको एकीकृत मत हेर्दा जनतामा यस्ता पार्टीप्रतिको मोह प्रष्ट हुन्छ । यद्यपि, उनीहरू स्वयंबीच प्रतिस्पर्धा हुने गरेकाले स्वयंको संसदीय उपस्थिति कमजोर मात्रै भएको छैन, गैरकम्युनिस्ट पार्टीलाई समेत फाइदा पुगिरहेको छ । अर्कोतिर, संसद्‌मा पनि चार पाँच वटा पार्टी हुने गरेका छन् । त्यसैले कार्यकर्ताले कम्युनिस्ट नामधारी बढीभन्दा बढी पार्टीबीच एकता होस् भनेर चाहना राख्दै आएका छन् ।त्यसो त नेपालका कम्युनिस्ट पार्टीहरूको साढे सात दशकको इतिहास केलाउँदा एकता र विभाजनका प्रशस्तै डोब भेटिन्छ । एकताको सबैभन्दा सशक्त प्रयत्न भने २०७४-७५ मा भएको थियो । शान्तिपूर्ण र सशस्त्र राजनीतिको वकालत र प्रयोग गरेका नेपाली कम्युनिस्ट आन्दोलनका दुई भंगाला एमाले र माओवादी केन्द्रले २०७४ को निर्वाचनअघि वाम गठबन्धनको घोषणा गरेका थिए । दुई ठूला कम्युनिस्ट पार्टीले चुनावमा गठबन्धन बनाउँदै एकताको वाचा समेत गरे । कार्यकर्ता र मतदाताले त्यस्तो वाचालाई अनुमोदन गरे । संसद्‌मा झन्डै दुई तिहाइ मत दिए ।दुई पार्टीबीच २०७५ जेठ ३ गते एकता नै भयो र नेकपा गठन भयो । इतिहासकै सबैभन्दा बलियो र प्रभावशाली कम्युनिस्ट पार्टी बनेपछि कार्यकर्तापंक्तिमा राजनीतिमा ठूलो उत्साह ल्यायो । तर यो एकता लामो समय टिक्न सकेन । २०७७ मै पार्टीभित्रको विवादले अनौपचारिक विभाजन भइसकेको अवस्थामा सर्वोच्च अदालतले एक फैसलामार्फत् दुवै पार्टीलाई औपचारिक रुपमै पूर्ववत् अवस्थामा फर्काइदियो ।हतारमा भएको एकता टिक्न नसकेको विश्लेषण अझै पनि नेता तथा कार्यकर्ताले गर्ने गरेका छन् । साथसाथै, पुनः परिपक्व एकताको पक्षमा विचार राख्नेहरू पनि छन् । मुख्यतः विद्या भण्डारीलाई एमालेमा पुनरागमन गराउन प्रयत्नशील नेता तथा कार्यकर्ताले विद्या भण्डारीलाई एकताको बलियो मियोको रुपमा प्रक्षेपण गरेका छन् । ओलीले एमालेबाहेक अरु वामपन्थी नभएको भन्दै एकतालाई अस्वीकार गर्दै आएको पृष्ठभूमिमा भण्डारी एमालेको नेतृत्वमा आए एकतासम्बन्धी संवाद सहज रुपमा अघि बढ्न सक्ने आशा व्यक्त गर्छन् ।तर माओवादी केन्द्रका अध्यक्ष पुष्पकमल दाहाल भने एमालेमा भण्डारी भण्डारी आउने बित्तिकै एकताको आधार बन्ने नदेख्ने बताउँछन् । कान्तिपुर दैनिकमा २०८२ असार ८ मा प्रकाशित अन्तर्वार्तामा उनले केपीजी र विद्याजीको राजनीतिक विचार, संस्कार र सोच एउटै भएको बताएका छन् । ‘एमालेमा केपीजी जाने, विद्याजी आउनेबित्तिकै वाम एकताको आधार बन्ने म देख्दिनँ’, उनको भनाइ छ ।('देउवा र मबीच सम्बन्ध सहज हुँदो रहेछ भन्ने दुवैलाई महसुस भएको छ' [अन्तर्वार्ता])चीनले समेत वाम एकताको पक्षमा शुभेच्छा राख्ने र प्रोत्साहित गर्छ भन्ने बुझाइ नेपालमा बलियो छ । दाहालले त्यसका बाबजुद पनि एकता हुने सम्भावना कमजोर रहेको औंल्याएका छन् । भनेका छन्, ‘वामपन्थी एक भइदिए हुन्थ्यो भन्ने कुरा चीनका नेताले जहिले पनि व्यक्त गर्छन् । यो ‘ओपन सेक्रेट’ छ । तर चीनको सदाशयताअनुसार नेपालका वामपन्थीहरू चल्दैनन् । आफ्नै विचार, विवेक र परिस्थितिअनुसार निर्णय गर्छन् ।’"
राष्ट्रपतिको गरिमालाई दाउमा राखेर भण्डारीले सुरु गरेको यात्रा,"दुई पटककी राष्ट्रपति विद्यादेवी भण्डारी पदबाट बाहिरिएदेखि नै पार्टी राजनीतिमा फर्किने आकलनको शनिबार पटाक्षेप भएको छ । उनले एमालेको सदस्यता नवीकरण गरेको र पार्टीको राजनीतिक यात्रालाई निरन्तरता दिने उद्देश्य राखेको घोषणा गरेकी छन् ।२०७२ मा पहिलो पटक राष्ट्रपति बन्नुअघि भण्डारी एमाले उपाध्यक्ष थिइन् । पुनः एमालेमा फर्किएकी उनको यात्रा कहाँसम्म पुग्ला भनेर आकलन सुरु भएको छ । यसबीचमा उनले सम्हालेका जिम्मेवारी, हासिल गरेका अनुभव र अहिले जागेको महत्त्वाकांक्षाले उनी एमालेको आमकार्यकर्ताकै भूमिकामा सीमित बन्नेछिन् भनेर पत्याउन कठिन छ ।उनी स्वयंले आफूलाई राजनीतिक उतारचढावले धेरै कुरा सिकाएको, बुझाएको र थप परिपक्वसमेत बनाएको बताएकी छन् । त्यसैले उनले यतिबेला चालेको पाइला एमाले र देशको नेतृत्वमा पुग्ने आकांक्षाउन्मुख छ भन्ने बुझ्न सकिन्छ । एक जना पूर्वराष्ट्रपतिको यो कदमले उनी फर्किएको पार्टी एमाले र गणतन्त्रलाई समेत अतिरिक्त शंकामा तानेको छ ।गणतन्त्रमा राष्ट्रपति सबैभन्दा माथिल्लो ओहोदा हो । संविधानले नै यो पदलाई नेपालको राष्ट्राध्यक्षका रूपमा प्रस्तुत गरेको छ । त्यसैले यो पदमा रहिरहेका वा रहिसकेका जोकोही सम्मान र गरिमाका लायक हुन्छन् । उनीहरूले खास राजनीतिक पार्टी र आस्थाभन्दा माथि रहेर सार्वजनिक हित, पर्यावरण, हिमाल, महिला, बालबालिका, शिक्षा, स्वास्थ्यजस्ता विवादरहित क्षेत्रका पक्षमा आफ्नो अनुभव, बौद्धिकता, प्रतिष्ठा उपयोग गर्ने अपेक्षा गरिन्छ ।पूर्वराष्ट्रपति रामवरण यादवले चुरेक्षेत्रको संरक्षणका लागि बोल्दै आएका छन्, जुन अपेक्षाअनुसार नै हो । भण्डारीबाट पनि यस्तै अर्को कुनै अभियानको अपेक्षा थियो । तर उनले भने दैनन्दिन आलोचना, कटाक्ष, गालीगलौज सामान्य ठानिने सक्रिय राजनीतिको बाटो रोजेकी छन् । यद्यपि, यो अकस्मात् रोजिएको बाटो होइन ।पदबाट बाहिरिएको केही समयपछि नै एमाले कार्यकर्तालाई भेट्ने, एमाले कार्यकर्ता उपस्थित हुने कार्यक्रममा पुग्नेजस्ता काम गरेर आफ्नो पक्षमा माहोल बनाइरहिन् । एमालेको आन्तरिक राजनीतिमा नयाँपन खोजिरहेकाहरूले उनलाई हौसल्ला दिँदै गए । अन्ततः भण्डारीले औपचारिक घोषणा नै गर्न पुगिन् ।पूर्वराष्ट्रपतिलाई पार्टी राजनीतिमा फर्किन हुँदैन भनेर संवैधानिक तथा कानुनी अड्चन छैन । यो मूलतः नैतिक प्रश्न हो । यो परम्परा स्थापित गर्ने सवाल हो । त्यसैले भण्डारीले नैतिकता देखाऊन् र असल परम्पराको सारथि बनून् भनेर नागरिक समाजले पार्टी राजनीतिमा नफर्किने आशय राख्दै, बोल्दै र लेख्दै आएका थिए । यसअघि भण्डारीकै कार्यकालमा दुई पटक नै उपराष्ट्रपति बनेका नन्दबहादुर पुन माओवादी उपाध्यक्षका रूपमा फर्किएपछि नकारात्मक नजिरको सुरुवात भइसकेको थियो ।भण्डारीले त्यसमा भर्‍याङ स्थापना गरेकी छन् । यसले गणतन्त्रको साखलाई कमजोर बनाएको छ । यद्यपि, भण्डारीको यस कदमले अब उनी पुनः सक्रिय राजनीतिमा फर्किनु हुन्छ कि हुँदैन भन्ने बहसको समय घर्किसकेको छ । अब उनी कस्तो राजनीतिक नेता बन्नेछिन् भन्ने अपेक्षा मात्रै छ ।अब उनी राजनेताका रूपमा लोकतान्त्रिक मूल्यको रक्षा र प्रयोगका लागि उभिन्छिन् वा चलनचल्तीका राजनीतिक नेतृत्वजस्तै स्वार्थ र महत्त्वाकांक्षाबाट ग्रसित भएर पार्टीभित्रै अलोकतान्त्रिक अभ्यासको प्रयोगकर्ता बन्नेछिन् ? आगामी दिनमा देखिने नै छ ।भण्डारीले देश र जनताको हित नै आफ्नो ध्येय भएको बताएकी छन् । यस अभिव्यक्तिमा एमालेको सामान्य कार्यकर्ताका रूपमा भूमिका निर्वाह गर्ने होइन, कार्यकारी अधिकारको प्रयोग गर्ने चाहना प्रतिबिम्बित हुन् ।उसै पनि कार्यकर्ताका रूपमा बस्नका लागि भण्डारीले नैतिक प्रश्न र सम्मानित व्यक्तित्वलाई दाउमा राख्नै पर्दैनथ्यो । तर एमालेमा आफ्ना पक्षमा प्रशस्तै माहोल बनाएको वा बन्ने निश्चित भएपछि भण्डारीले पुनरागमन गरेकी हुन्छ । त्यसैले उनी एमाले अध्यक्ष पनि बन्न सक्छिन् । एमालेभित्रको उकुसमुकुस भण्डारीको पुनरागमनको चर्चासँगै प्रस्फुटित हुँदै गएको थियो ।प्रस्फुटनको साकार रूप उनलाई नेतृत्वको रूपमा स्थापित गरेर हुन सक्छ । एमालेजस्तो बलियो पार्टीको अध्यक्ष बन्न सकिन् भने उनी प्रधानमन्त्री पनि बन्ने सम्भावना बढ्नेछ । त्यस्तो स्थितिमा उनी पहिलो महिला राष्ट्रपति र प्रधानमन्त्री बन्न सफल हुनेछिन् । त्यतिबेला महिला प्रधानमन्त्री बनेको हेर्ने नेपाली महिला आन्दोलनको लामो सपना साकार हुनेछ ।साथसाथै, २०७५ मा भएको एमाले–माओवादी केन्द्रबीचको एकता टिक्न नसके पनि वाम एकताको चर्चा नेपालको राजनीतिमा सदाबहार छ । नेकपा विभाजनको लगत्तै एमालेसमेत विभाजन भएको यो परिस्थितिमा एमाले अध्यक्षका रूपमा भण्डारीको आगमन हुन सक्यो भने एकताको बहस पुनः सतहमा आउन सक्छ ।भण्डारीलाई जनताले सबैभन्दा शीर्ष पदमा पुर्‍याएका हुन् । उनी स्वयंले त्यो विरासतलाई छाडेर दैनन्दिन राजनीतिमा फर्किने निर्णय गरिसकेपछि अब उनैले आफ्नो निर्णयको औचित्य साबित गर्न सक्नुपर्छ । उनले खोजेको देश र जनताको हित कस्तो हो ? त्यहाँ पुग्ने बाटो के हो ? कसरी हो ? त्यसका निम्ति उनले कसरी हस्तक्षेप गर्छिन्, कसरी अरूको साथ लिन्छिन् ? यावत् प्रश्न उनीतर्फ तेर्सिएका छन् । यी प्रश्नको सहज निकास निकाल्न सकेको दिन उनको व्यक्तित्वको परिपक्वता परीक्षण हुनेछ ।"
महालेखा परीक्षकको प्रभावकारिता र विश्वसनीयता,"सरकारी सेवाबाट अवकाश पाएको दुई वर्ष नाघेछ । राज्यका निकायमा आफूले करिब साढे चार दशक ऊर्जाशील समय खर्चेकाले सरकारी निकायका कामकारबाहीप्रतिको चासो र जिज्ञासा घटेको छैन । बेलाबेलामा लेख/रचनाद्वारा सार्वजनिक सञ्चारमाध्यममार्फत समसामयिक विषयमा सुझाव/सल्लाह दिने गरेको छु ।महालेखा परीक्षकको कार्यालय मेरो सरकारी सेवाको अन्तिम अवधिमा काम गरेको र जिम्मेवारी निर्वाह गरेको कार्यालय भएकाले यसको कामप्रति अन्यत्रको भन्दा बढी नै चासो र जिज्ञासा उत्पन्न हुने गर्छ ।आज असार १५ । महालेखा परीक्षक कार्यालयको ६७ औं वार्षिकोत्सवको दिन पनि हो । यस अवसरमा महालेखा परीक्षक कार्यालयका सम्पूर्ण कर्मचारी र यस संस्थाप्रति आस्था, विश्वास र भरोसा राख्ने सबैमा हार्दिक शुभकामना व्यक्त गर्दछु । साथै यस संस्थाले मुलुकको सार्वजनिक प्रशासनमा रहेका अनियमितता र बेथिति नियन्त्रण गरी आर्थिक अनुशासन कायम गर्न तथा वित्तीय सुशासन प्रवर्द्धन गर्नमा महत्त्वपूर्ण योगदान गर्न सकोस् भन्ने अपेक्षा पनि राखेको छु । यस आलेखमा महालेखा परीक्षकको कार्यालयको अनुभव र सोसम्बन्धी केही सुझाव समेटेको छु । आशा छ– सम्बद्ध निकायको ध्यान जाने नै छ ।२०७४ जेठ ८ देखि २०८० जेठ ७ सम्म गरी ६ वर्ष महालेखा परीक्षकको जिम्मेवारी सम्हालें । मैले यो जिम्मेवारी लिनासाथ १ सय १० वटा क्रियाकलाप सम्पन्न गर्ने गरी छवर्षे कार्ययोजना सार्वजनिक गरी अन्तिम वर्ष कार्यान्वयन अवस्थाको मूल्यांकन गर्दा ८५ वटा सम्पन्न र सत्रवटा आंशिक सम्पन्न भई करिब नब्बे प्रतिशतभन्दा बढी काम भएको रहेछ । आठवटा क्रियाकलापको उल्लेख्य प्रगति हुन सकेन । कार्ययोजनामा परेका र अन्य विगतदेखि निरन्तर भइरहेका कार्यमध्ये कार्यालयको भवन निर्माण, भौतिक पूर्वाधार व्यवस्था, संगठन संरचना, थप जनशक्ति व्यवस्थापन, विद्युतीय लेखा परीक्षण प्रणालीको थालनी, लेखा परीक्षण र प्रतिवेदन प्रणालीमा कानुनी तथा नीतिगत सुधारका कार्य उल्लेखनीय छन् ।जोखिमका आधारमा स्थलगत र रिमोट अडिट प्रणाली प्रयोग गरी लेखा परीक्षणका प्रक्रिया र नतिजालाई जनमानससम्म पुर्‍याउन सम्बन्धित पक्षसँग अन्तर्क्रिया, छलफल, प्रेस विज्ञप्ति, बुलेटिन र सञ्चारमाध्यमबाट नियमित रूपमा सम्प्रेषण गरियो । लेखा परीक्षणको प्रभावस्वरूप राज्य संयन्त्रभित्रका केही ठूला अनियमितता र भ्रष्टाचारका काण्ड पनि सार्वजनिक भई कतिमा अनुसन्धान निकायबाट थप अनुसन्धान र कारबाही भएका छन् ।नेपालको सर्वोच्च लेखा परीक्षण संस्थाको अन्तर्राष्ट्रिय क्षेत्रमा समेत राम्रो प्रतिनिधित्व र उपस्थिति छ । एसियाली सर्वोच्च लेखा परीक्षण संस्थाहरूको अन्तर्राष्ट्रिय संगठन (एसोसाइ) को गभर्ननिङ बोर्डको सदस्यमा नेपाल दुई कार्यकाल निर्वाचित भएको र सर्वोच्च लेखा परीक्षकको अन्तर्राष्ट्रिय संस्था (इन्टोसाइ) मा पनि राम्रो उपस्थिति जनाइरहेको छ । विभिन्न देशका सर्वोच्च लेखा परीक्षण संस्थाबीच सहयोग आदान–प्रदानका लागि समझदारी हुने गरेका छन् । छिमेकी मुलुकलगायत विभिन्न देशका महालेखा परीक्षकहरू औपचारिक र अनौपचारिक भ्रमणमा आउने गर्छन् । महालेखा परीक्षकको उपस्थिति सार्वजनिक दृष्टिमा पर्न सफल भएको छ । राष्ट्रिय, अन्तर्राष्ट्रिय क्रियाकलापलाई निरन्तरता र समकक्षी संस्था प्रमुखहरूको भ्रमणलाई महत्त्व दिइनुपर्छ । कार्ययोजना बनाई सो अनुसार कार्यान्वयन र नियमित मूल्यांकनले संस्थागत सुदृढीकरण हुने गर्छ । तथापि यी प्रयासबाट महालेखा परीक्षकको कार्यालयको आन्तरिक व्यवस्थापनमा केही सुधार भए पनि मुलुकको समग्र वित्तीय अनुशासन पालनामा अपेक्षाकृत सुधार हुन सकेन ।महालेखा परीक्षकको कार्यालयमार्फत धेरै सुधार र थप उल्लेखनीय कार्य गर्न सकिने थियो । करिब तीन वर्ष कोभिड–१९ को महामारीले सबै सरकारी निकायको क्रियाशीलतामा कमी आई कार्यवातावरण नै संकुचित भयो । धेरै सरकारी निकायका काम प्रभावित हुँदा पनि वार्षिक प्रतिवेदन पेस गर्न केही ढिलाइ भएको बाहेक विद्युतीय माध्यमबाट वर्क फ्रम होमको कार्यप्रक्रिया अपनाउँदा नियमित कार्यमा तात्त्विक असर पर्न दिइएन । वार्षिक प्रतिवेदन सामान्यतया चैत मसान्तभित्र पेस गर्ने प्रचलन छ । कोभिड–१९ का कारण सो अवधिमा केही महिना ढिला भए पनि पछिल्ला प्रतिवेदन चैत मसान्तको समयसीमा समात्न सफल छन् । महालेखा परीक्षकको प्रतिवेदन पेस भएपछि लामो अवधिसम्म प्रतिनिधिसभा र प्रदेशका प्रतिवेदन प्रदेशसभाका सार्वजनिक लेखा समितिमा छलफल हुन बाँकी रहेको छ । प्रतिवेदन पेस गर्न, संसद्मा प्रस्तुति र सार्वजनिक लेखा समितिमा छलफल गर्न ढिला हुँदा कतिपय विषयवस्तुको सान्दर्भिकता नै समाप्त हुन्छ । यथासमयमा संसद्मा प्रस्तुति र छलफल गरी टुङ्गो लगाउनुपर्छ । स्थानीय तहका प्रतिवेदनको कार्यान्वयन, अनुगमन र नियन्त्रणको उपयुक्त संयन्त्र बनाइनुपर्छ ।महालेखा परीक्षकको प्रतिवेदनमा बर्सेनि हजारौंको संख्यामा अनियमितताका फेहरिस्त सार्वजनिक भए पनि केही ठूला ‘केस’ बाहेक अन्यमा संसद् र संसदीय समितिहरूको ध्यानाकर्षित गर्न सकेको छैन । महालेखा परीक्षकका प्रतिवेदनमा उल्लेख भएका विषय बेरुजु फर्स्योटको प्रयोजनका लागि मात्र पेस भएको होइन । यो त मुलुकको वित्तीय सुशासनको अवस्था चित्रण गर्दै शासकीय प्रबन्ध, अर्थतन्त्र, सार्वजनिक प्रशासन, विकासका प्रगति र जिम्मेवार पदाधिकारीको जवाफदेहिताको स्थिति झल्काउँदै प्रस्तुत गरिएको संवैधानिक निकायको रायसहितको दस्ताबेज पनि हो । महालेखा परीक्षकका हालसम्म ६२ वटा वार्षिक प्रतिवेदन पेस हुँदाको अवधिसम्म अझै पनि वित्तीय प्रशासनमा सैद्धान्तिक, नीतिगत, कानुनी सुधार भए पनि कार्यान्वयन तहमा समस्या रहेको छ । प्रतिवेदनमा औंल्याइएका व्यहोराहरू सुधार, फर्स्योट र फरफारक गराई भविष्यमा अनियमितता नदोहोरिने व्यवस्था मिलाउनुपर्छ । महालेखा परीक्षकको प्रतिवेदन प्रतिनिधिसभामा विस्तृत छलफल हुने व्यवस्था गरिनुपर्छ । वित्तीय सुशासन कायम गर्न संसद्ले अग्रणी भूमिका निर्वाह गर्नुपर्छ ।महालेखा परीक्षक कार्यालयको संगठन संरचना, जनशक्ति, लेखा परीक्षणको गुणस्तर र पारदर्शिताका बारेमा समेत बारम्बार चर्चामा आउने गर्दछ । देशको शासकीय स्वरूप संघीयतामा रूपान्तरित भएपछि संघीयता कार्यान्वयनका सुरुका वर्षमा प्रदेशगत स्वतन्त्र महालेखा आयोगको नै माग भएको थियो । स्थानीय तहसम्म कार्यक्षेत्र विस्तार भएका आधारमा प्रदेश तह र सम्भव भए तलसम्म संरचना रहनुपर्ने हो । यही आधारमा नेपाल सरकारबाट संरचना स्वीकृत भई सो अनुसार करिब २ सय विभिन्न तहका दरबन्दी कायम गरी ती पदमा पदपूर्ति र कर्मचारीको बढुवासमेत भएको भए पनि हालसम्म प्रदेशस्तरमा कार्यालय स्थापना हुन सकेको पाइँदैन । हाल महालेखा परीक्षकको सम्पर्क कार्यालय स्थापना गर्ने प्रयाससम्म भएको छ । प्रदेशस्तरमा प्रदेश कार्यालय र त्यसभन्दा तल आवश्यक परे सम्पर्क कार्यालय राखिनु उपयुक्त छ । विकल्पका रूपमा आमूल परिवर्तन गर्ने हो भने भारत लगायतका देशमा रहेसरहको महालेखा नियन्त्रक तथा परीक्षकको व्यवस्था गर्न सकिन्छ ।महालेखा परीक्षकको कार्यालयका कर्मचारीको व्यवस्थापन, क्षमता विकास, आचरण र व्यवहारका बारेमा बारम्बार चर्चा हुने गर्छ । नेपालको संविधानबमोजिम महालेखा परीक्षकका आफ्नै सहायक कर्मचारी रहने व्यवस्था छ । विगतमा नेपाल लेखा परीक्षण सेवाको सञ्चालन महालेखा परीक्षकको कार्यालयबाट हुने गरेको थियो । हाल सो सेवाका कर्मचारीको सञ्चालन नेपाल सरकारबाट हुने गरेको छ । यस्तो व्यवस्थाले कानुनी रूपमा महालेखा परीक्षकले कर्मचारीलाई संस्थाप्रति जवाफदेही बनाउने र पुरस्कार एवं दण्ड सजाय गर्न सक्ने अधिकार छैन । यो विषय धेरै वर्षदेखि चर्चा र बहसमा मात्र आएको छ । महालेखा परीक्षकको कार्यालयका कर्मचारीको सञ्चालन सोही कार्यालयबाट गरिने गरी निजामती सेवा ऐन तथा नियमावलीमा व्यवस्था हुनु जरुरी छ ।सरकारी लेखा परीक्षणको कार्यमा बहुआयामिक क्षेत्रको ज्ञान र सीपको आवश्यकता पर्छ । महालेखामा वित्तीय विधाको ज्ञान भएका कर्मचारीको बाहुल्य छ । त्यहाँ कार्यरत कर्मचारीमा अन्य पेसाभन्दा उत्कृष्ट ज्ञान र सीपको खाँचो छ । जो लामो अवधिसम्म कार्यरत रहेका छन् र उनीहरूमा पर्याप्त सीप विकास भएको छ । लेखा परीक्षणबाट गल्ती, त्रुटि पत्ता लगाउने प्रतिभा छ तापनि एकै विषयमा पनि एकरूपता नभएको गुनासो व्यापक रूपमा आउने गर्छ । यसमा सुधारका लागि क्षमता तथा सीप विकास, प्रोत्साहन प्रणाली र सर्वोच्च लेखा परीक्षण संस्थामा काम गर्दाको सम्मानबोध भई यस सेवामा आकर्षित हुने वातावरण बनाइनुपर्छ ।संसदीय समिति र सार्वजनिक रूपमा छलफmल एवं अन्तर्त्रिया हुँदा आर्थिक तथा वित्तीय प्रशासनका समस्या र समाधानका विषयमा भन्दा महालेखाका कर्मचारीको वैयक्तिक व्यवहारका बारेमा बढी टीका–टिप्पणी हुने गर्छन् । मुलुकको सर्वोच्च लेखा परीक्षण संस्थाका कामकारबाही र सरकारी लेखा परीक्षकको पेसागत आचरण र व्यवहारप्रति बारम्बार प्रश्न उठ्नु उचित हुँदैन । यसले संस्थाको विश्वसनीयता र सार्वजनिक छविमै आँच आएको छ । यसमा संसद्, सरकारी निकायका पदाधिकारी र महालेखा परीक्षकले गम्भीरतापूर्वक छलफल गरी दीर्घकालीन समाधान खोज्नुपर्छ । विशेषगरी स्थानीय तहको लेखा परीक्षणमा बढी गुनासो सुनिने गरेकाले त्यसतर्फ बढी निगरानी केन्द्रित गरिनुपर्छ ।लेखा परीक्षणमा एकै विषयको समेत फरक–फरक परीक्षकले परीक्षण गर्दा एकरूपता नभएकोलगायत गुणस्तरका बारेमा पनि जिज्ञासा र प्रश्न उठ्ने गर्छन् । महालेखा परीक्षकको प्रतिवेदनले तथ्य दर्शाउने, विवेचना गर्ने, आलोचना गर्ने र रायसहितको प्रतिवेदन दिने भएकाले सत्यता र यथार्थतामा आधारित हुनुपर्छ । महालेखा परीक्षकको तटस्थता र सक्षमता जाँचिने आधार नै प्रतिवेदन हो । प्रतिवेदनमा उठाइएका कुनै पनि विषयका बारेमा सार्वजनिक रूपमा प्रश्न उठेमा जवाफ दिन सक्नुपर्छ । संवैधानिक निकायको संस्थागत स्मरणलाई जीवित राख्नका लागि महालेखा परीक्षकको पद रिक्त हुनुअगावै नियुक्ति दिने व्यवस्था मिलाई लामो अवधिसम्म कार्यवाहकबाट चलाउने व्यवस्थाको अन्त्य गर्नु जरुरी छ ।सम्बद्ध पक्षबाट सहयोग एवं ऐक्यबद्धता र सहज कार्यवातावरण भएमा महालेखा परीक्षक कार्यालयमा धेरै काम गर्न सकिन्छ । सार्वजनिक निकायका पदाधिकारीलाई महालेखा परीक्षकको बढी क्रियाशीलता र भिजिवल भएको पच्दैन । अपेक्षित सफलताका लागि सरकार, सार्वजनिक निकाय र तिनका पदाधिकारी, संसद् र संसदीय समितिसँगको समन्वय एवं आफ्नै कार्यालयका कर्मचारीको लगनशीलतासहितको सहयोग आवश्यक पर्छ । समन्वय र सहकार्यका बारेमा सबै निकायले सैद्धान्तिक रूपमा सकारात्मक कुरा गर्ने तर व्यवहारमा नउतार्ने प्रचलनले गर्दा पनि अनावश्यक रूपमा बेरुजु र अनियमितता एवं बेथिति बढेका छन् । बेरुजुकै कुरा गर्दा असुल गर्नेभन्दा नियमित गर्ने विषय दोब्बरभन्दा बढी देखिनुको कारण नै सार्वजनिक निकाय र महालेखा परीक्षकको कार्यालयबीच समन्वय हुन नसक्नु हो । यसमा दुवैतर्फबाट विशेष पहल हुन जरुरी छ ।विश्वका प्रायः महालेखा परीक्षक र सरकारी निकायसँगको सम्बन्धमा कुनै न कुनै प्रकारको टकराव रहने गर्दछ । संघीयता कार्यान्वयनको सुरुका वर्षमा स्थानीय तहका अनियमितता व्यापक रूपमा उजागर भएपछि कतिपय स्थानीय राजनीतिक नेतृत्वले महालेखाका कर्मचारीलाई संघीयताविरुद्ध केन्द्रबाट खटाइएका दूत भनेरसमेत आरोप लगाए । महालेखाको काम बिल भर्पाई भिडाउने, कागजपत्र र हिसाब मिलाइदिने जिम्मेवारी मात्र हो, सरकारका नीति, कार्यक्रम, योजना, राजस्व खर्चका बारेमा चासो राख्ने होइन भन्ने टिप्पणीसमेत प्रकाशमा आए । ऐन–कानुनद्वारा अधिकार कटौती गरी संस्थाको कार्यात्मक स्वायत्ततामा संकुचन गर्ने प्रयास भए । सरकारी सम्पत्तिको दुरुपयोग र अपव्यय रोक्नका लागि संविधानप्रदत्त नियमितता, मितव्ययिता, कार्यदक्षता, प्रभावकारिता र औचित्यको मापदण्डबाट परीक्षण गर्न कुनै विषयमा पनि बन्देज छैन । यस्ता चुनौतीको सामना गर्न सक्नुपर्छ । संघीयतामा कुनै आँच आउँछ भने त्यो महालेखाका कारणले होइन । महालेखा परीक्षकको कार्यालयले दर्शाइदिएका उपयुक्त सुझाव पालना गरिदिए संघीयता थप मजबुत हुन्छ ।महालेखा परीक्षकको प्रभावकारिताका लागि संसद् र संसदीय समितिबाट सहयोग र संरक्षकत्व प्रदान गरिनुपर्छ । धेरै मुलुकमा महालेखा परीक्षकलाई संसद्को अफिसियल मानिन्छ । महालेखा परीक्षक संविधानको मातहत संसद्प्रति जवाफदेही निकाय हो । संसद् र सार्वजनिक लेखा समितिबाट सहयोग उपलब्ध नभएमा यसको प्रभावकारितामा स्वाभाविक कमी आउँछ । विगतको उदाहरणका रूपमा २०७९ सालमा सार्वजनिक लेखा समितिबाट ‘महालेखा परीक्षकबाट बेरुजु सम्परीक्षण नगराउनू’ भन्ने निर्देशन जारी गरिँदा तीन वर्षसम्म संघीय सरकारको बेरुजु सम्परीक्षण हुन सकेन । यसले सरकारी बेरुजुको अंक थपिँदै गयो र फर्स्योट भई घट्न सकेन । हुन त यो कसरत धेरै दिन टिक्न सकेन । हालसालै अध्यादेशबाट ऐन संशोधन गरी पूर्ववत् व्यवस्था कायम भएको छ । संसद्, सार्वजनिक लेखा समिति र महालेखा परीक्षकबीच विश्वासको वातावरण हुनुपर्छ । महालेखा परीक्षकका प्रतिवेदनको प्रभावले सार्वजनिक प्रशासनमा वित्तीय अनुशासन कायम गर्न र सार्वजनिक सेवामा प्रभावकारिता अभिवृद्धि गराउन सकिनुपर्छ । सरकारी लेखा परीक्षणको प्रभावकारिताका लागि महालेखा परीक्षकको कार्यालय र सरकारी लेखा परीक्षकहरूको व्यापक रूपमा सार्वजनिक स्वीकार्यता हुनुपर्छ ।महालेखाको सुन्दर भवन बनेको छ । भवन परिसरभित्र प्रवेश गर्नेबित्तिकै आइल्याडमा टाढैबाट देखिने गरी ठूला अक्षरमा प्रसिद्ध दार्शनिक चाणक्यको एक युक्ति ‘अथ अर्थानुशासनम्’ भन्ने लेखिएको थियो । यस युक्तिले यहाँ अब अर्थको अनुशासनको कुरा गरौं भन्ने अर्थ लाग्छ । यो युक्ति भवनको सुन्दरतामा सरकारी अधिकारीको भावना र विचारको स्वच्छता थप्ने उत्प्रेरणाका लागि लेखिएको थियो । वार्षिक प्रतिवेदनका अग्रपानामा विगतदेखि नै कार्यालय भवनको तस्बिर राख्ने प्रचलन थियो । यो भवनको स्केच बनाई वार्षिकोत्सवको अवसरमा सम्माननीय राष्ट्रपतिज्यूलाई स्मरणको चिनोका रूपमा समेत दिइएको थियो । यो अडिट भवन महालेखा परीक्षक कार्यालयको सार्वजनिक पहिचान पनि बनेको छ । अब त्यस संस्थामा थप केही भौतिक पूर्वाधार तथा जनशक्ति, कार्य प्रणाली, नीति र कानुनको समसामयिक परमार्जन गरे पुग्नेछ । महालेखा परीक्षक र कर्मचारीले मुलुकको वित्तीय प्रशासनमा देखिएका आन्तरिक तथा बाह्य विसंगतिविरुद्ध जुध्ने इमानदारीसहितको प्रतिबद्धता र साहस देखाउन सक्नुपर्छ । यसैबाट महालेखा परीक्षक र कार्यालयको प्रभावकारिता र विश्वसनीयता बढ्नेछ ।–दंगाल पूर्वमहालेखा परीक्षक हुन् ।"
राज्य पुनःसंरचनाको अलपत्र एजेन्डा,"२०४६ पछिका सबैजसो राजनीतिक र सामाजिक आन्दोलनको मुख्य एजेन्डा राज्यको पुनःसंरचना थियो । जनतामाथि लुट मच्चाइरहेको सामन्ती व्यवस्थाको संरचनागत मियो निरंकुश राजतन्त्रको अन्त्य गरी गणतन्त्र स्थापित गर्ने, एकात्मक र केन्द्रिकृत राज्यको अन्त्य गरी जनताको पहुँचसम्म पुग्ने संघीय शासन व्यवस्थाको अभ्यास गर्ने, असमावेशी राज्यसंरचाका कारण बहुसंख्यक नेपाली राज्यसत्ताको मूलप्रवाहबाट वञ्चितीकरणको अवस्थामा पारिएको हुँदा सबै जातजाति, वर्ग, लिंग र समुदायको समानुपातिक प्रतिनिधित्वसहितको समावेशी लोकतन्त्रको स्थापना गर्ने र जातजाति, लिंग, समुदाय, भाषा, संस्कृति आदिका आधारमा हुने सबै किसिमको विभेदको अन्त्य गरी सामाजिक न्यायमा आधारित समाज व्यवस्था स्थापना राज्य पुनःसंरचनाको मुख्य लक्ष्य थियो ।यति मात्रै होइन, शान्ति, समृद्धि र पूर्ण लोकतन्त्रसहितको अग्रगामी राज्यको पुनःसंरचनाप्रति राजनीतिक दलहरूले प्रतिबद्धता गरेका थिए । नेपाली राज्यलाई अहिलेको व्यवस्थामा ल्याउनका लागि राजनीतिक दलबीच भएको १२ बुँदे सम्झौतादेखि बृहत् शान्ति सम्झौताको मूल आशय पनि यही नै थियो ।संविधानसभाको समयमा शासकीय स्वरूप र संघीयताजस्ता राज्य पुनःसंरचनाका बृहत् सवालमा राजनीतिक बहस र छलफल हुन्थे, तर संविधान निर्माणसँगै राज्य पुनःसंरचाका सवाल गुमनामजस्तै भएको छ । राज्य पुनःसंरचना निरन्तर प्रक्रिया हो, शासकीय व्यवस्थामा मात्रै भएको रूपान्तरणले राज्य पुनःसंरचनाको कार्यभार पूरा हुँदैन ।राज्यका समग्र संरचनाकै पुनःसंरचना, शासकीय संस्कृतिमा रूपान्तरण, आर्थिक स्रोत–साधनमाथिको स्वामित्वको पुनर्वितरण, सामाजिक–सांस्कृतिक र मनोवैज्ञानिक तहसम्मको पुनःसंरचनाका मुद्दामा राज्य र राजनीतिक दललाई कुनै चासो छैन । राज्य पुनःसंरचनाको यात्रा बीचैमा अलपत्र छोडेर पार्टीहरू सत्ताको भागबन्डा र लुछाचुँडीमा व्यस्त छन्, जसले जनताले अपेक्षा गरेअनुरूपको राज्य पुनःसंरचनालाई गतिहीन बनाएको छ ।शासक र शैली उस्तैनिकै ठूलो क्रान्ति र राजनीतिक संघर्षबाट प्राप्त भएको गणतन्त्रात्मक व्यवस्थाको अभ्यास सुरु भएपछि जनताले रूपान्तरित शासकीय व्यवस्थाको अपेक्षा गरेका थिए । स्वाभाविक रूपमा निरंकुश राजतन्त्रको अन्त्यपछि नेपाली नागरिक राष्ट्रपति बन्ने परिवेश तयार भयो । जनताले नै निर्वाचित गरेको व्यक्ति राष्ट्रप्रमुख र कार्यकारी प्रमुख बनेका छन् । तर, जनताले संरचनामा मात्रै पुनःसंरचना खोजेका थिएनन् । जनताले राज्यको पुनःसंरचनासँगै सत्ता सम्हाल्ने व्यक्ति, प्रवृत्ति र शैलीमा पनि रूपान्तरण खोजेका थिए ।राजाले आफूलाई संविधान र जनताभन्दा माथि राखेर शासन सञ्चालन गरे, त्यसैले गणतन्त्रका सत्ता सञ्चालकले जनताका समस्यालाई हल गर्ने, अग्रगामी सामाजिक–राजनीतिक व्यवस्थाको नेतृत्व लिने, जनताको आर्थिक जीवनमा रूपान्तरण गर्ने र समुन्नत समाज निर्मण गर्ने कामको नेतृत्व सत्ताका नेतृत्वकर्ताले गर्छन् भन्ने अपेक्षा हो । जनताले चाहेको हरेक दुःख, कष्ट र अप्ठ्यारोमा राज्य छ भन्ने महसुस गर्ने अवस्था बनोस् भन्ने हो ।सबै नागरिकले आधारभूत अधिकारको सहज अभ्यास गर्ने वातावरण बनोस्, कसैले भोकभोकै मर्न नपरोस्, गरिबी र अभावको अवस्थाबाट मुक्त हुने परिवेश बनोस्, अशिक्षा र बेरोजगारी बेहोर्न नपरोस्, औषधि नपाएर अकालमा ज्यान जाने अवस्था नरहोस्, र न्याय र आत्मसम्मानसहितको जीवन बाँच्न पाइयोस् । जनताले राज्यको पुनःसंरचनाबाट यस्तै राज्यसत्ता, शासकीय व्यवहार र शैलीको आशा गरेका थिए ।नेपालको राजनीति सत्तादेखि सत्तासम्मको गोलचक्करबाट माथि उठ्न सकेको छैन । २०७४ पछि मात्रै पाँचओटा सरकार फेरिए । यसरी बनेका सरकारले सरकार सञ्चालनको शैलीमा पुनःसंरचना गरे न त राज्यका अवयवलाई नै पुनःसंरचना गर्ने विषयमा ध्यान दिए । बरु, सत्ताको नेतृत्व सम्हालेपछि दम्भी शासकमा रूपान्तरित भए । तिनले जनताका दुःख र कष्ट सुन्ने कानहरू बन्द गरे । जनतासामु गरेका वाचालाई तिलाञ्जली दिए र झूट र बेइमानीलाई शासकीय संस्कृति बनाए ।राज्यका सबैजसो अंगलाई पार्टी राजनीतिको अखडा बनाए । भ्रष्टाचारीलाई कारबाही गर्नुपर्ने अख्तियारमा राजनीतिक नियुक्ति हुन्छ । स्वतन्त्र र निष्पक्ष निर्वाचन गराउने आयोगको पदाधिकारीमा राजनीतिक भागबन्डा हुन्छ । निष्पक्ष न्याय निरुपण गर्नुपर्ने न्यायालयमा न्यायाधीश नियुक्त गर्दा राजनीतिक आबद्धता खोजिन्छ । व्यापारीलाई मन्त्रालय जिम्मा लगाइन्छ । विकास निर्माणको जिम्मा पहुँचवाला ठेकेदारलाई दिइन्छ ।यस्तो परिपाटीले पञ्चायतदेखि गणतन्त्रसम्म निरन्तरता पाइरहेको छ । अर्कोतिर, शासनसत्तामा पुग्ने व्यक्ति र प्रवृत्तिमा पनि खासै परिवर्तन भएन । विगत ३० वर्षदेखि सत्ताको लाभ लिइरहेका र पटक–पटक असफलसिद्ध भइसकेको परम्परागत ‘रुलिङ एलिट’ ले सदावहार राजनीतिक नेतृत्व कब्जा गरेको छ । जुनसुकै व्यवस्था आए पनि लाभ पाइरहने यो वर्ग र समुदायका लागि राज्यको पुनःसंरचना चासोको विषय बन्न सकेन, त्यसैले नेपालको शासकीय व्यवहार र संस्कृतिको पुनःसंरचना बीचबाटोमै रुमलिन पुगेको छ ।हुन त राजनीतिक पार्टीहरूले नारामा समाजवादी व्यवस्थाको चर्चा गर्न थालेका छन् । तर, व्यवहारमा मुख्य ठूला पार्टी समाजवादी व्यवस्थाप्रति प्रतिबद्ध भएको कुनै छाँटकाँट देखिँदैन । यस्तो राजनीतिक परिपाटीको रूपान्तरणका लागि कम्तीमा जनताबाटै प्रत्यक्ष निर्वाचित कार्यकारी राष्ट्रपतीय प्रणाली एउटा सुधारको पाटो हुन सक्छ ।यस्तो राष्ट्रपति जनता र जनप्रतिनिधिप्रति उत्तरदायी हुनुपर्ने र निरंकुश शक्ति अभ्यास गर्न नपाउने व्यवस्था निर्माण गर्न सकिन्छ । सांसदको भूमिका नीति निर्माणमा केन्द्रित गरी विषय विज्ञ वा क्षमतावान् व्यक्तिलाई निश्चित मापदण्डका आधारमा मन्त्रिमण्डलमा नियुक्ति गर्ने विधिको अभ्यास गर्न आवश्यक छ । देशको सामाजिक विविधताको अनिवार्य प्रतिनिधित्व हुने पूर्ण समानुपातिक प्रतिनिधित्वसहितको मन्त्रिमण्डलबिना वास्तविक शासकीय संरचना र प्रवृत्तिमा पुनःसंरचना हुन असम्भव छ ।संघीयताविरोधी मतराज्यको पुनःसंरचनासँग जोडिएको एउटा महत्त्वपूर्ण मुद्दा संघीय शासन प्रणालीको स्थापना हो । राज्यको शक्ति र अधिकारलाई एउटा केन्द्रमा मात्रै केन्द्रीकृत नगरी विभिन्न इकाइ वा प्रदेशमा अकेन्द्रीकरण गर्नु संघीयताको मूल मर्म हो । जब राज्यशक्ति र अधिकारको वितरण र बाँडफाँट गरिन्छ, ती प्रदेशले समस्याको पहिचान गर्ने र समाधानका बृहत् कार्ययोजना बनाएर लागू गर्न सक्छ । यति मात्रै होइन, सम्बन्धित प्रदेशको जातजाति, भाषा, संस्कृति आदिको पहिचान र प्रवर्द्धनका साथै आत्मसम्मान र न्यायसहितको समाज निर्माणमा पनि योगदान गर्छ ।नागरिकको राज्यसत्तामा सहज पहुँच, सामाजिक विविधताको सम्मानसहित समानुपातिक प्रतिनिधित्व र सामाजिक–सांस्कृतिक विभेदको अन्त्य संघीय व्यवस्थासँग अन्योन्याश्रित रूपमा गाँसिएका छन् । तर, विभिन्न राजनीतिक दल र आलोचकले संघीयता व्यवस्थामाथि प्रश्न उठाउन सुरु गरेका छन् । वास्तवमा संघीयताविरोधी मत बढ्दै जानु भनेको एकात्मक र केन्द्रीकृत शासनको पक्षपोषण गर्नु हो, सामाजिक विविधतालाई अस्वीकार गर्नु वा एकाधिकारवादी व्यवस्थाको प्रवर्द्धन गर्नु हो र राजनीतिक प्रतिगमनतर्फ उन्मुख हुनु हो । यो राज्यको पुनःसंरचनाको सैद्धान्तिक मान्यताविरोधी मात्रै छैन, जनताको बलिदानीपूर्ण संघर्षबाट प्राप्त रूपान्तरणकै बर्खिलापमा छ ।संघीयताविरुद्ध प्रश्न किन उठ्यो ? यस सन्दर्भमा राजनीतिक वृत्तमा खासै बहस र छलफल भएका देखिँदैनन् । नेपालमा संघीयताको बहस हुँदा धेरैजसो राजनीतिक पार्टी संघीयताको पक्षमा थिएनन् । तत्कालीन नेकपा (माओवाद) ले जनयुद्धकै समयमा पहिचानमा आधारित संघीयताको अभ्यास गरेको थियो भने मधेशी, आदिवासी जनजाति र सिमान्तीकृत समुदायले सशक्त रूपमा संघीयताको पक्षमा वकालत गरेका थिए । संघीयताको आधार, नामांकन र सीमांकनजस्ता विषयमा निकै ठूलो राजनीतिक अन्तरविरोध थियो ।सोही अन्तरविरोधबीचबाट सात प्रदेश सहितको संघीयता कार्यान्वयनमा आयो । यसलाई पहिचानमा आधारित संघीयता हुनुपर्छ भन्ने पक्षले अर्ध–संघीयताका रूपमा लिए भने संघीयताको पक्षमा सशक्त रूपमा नउभिएका राजनीतिक पार्टीहरूले एउटा तहको सम्झौताका रूपमा लिए । यसैको परिणाम संघीयतालाई बलियो र प्रभावकारी बनाउने दिशामा कसैले पनि प्रभावकारी भूमिका निर्वाह गर्न सकेनन् । यतिसम्म कि प्रदेशको मुख्य राजनीतिक भूमिकामा रहेका मुख्यमन्त्री, प्रदेश मन्त्रिपरिषद् र प्रदेशसभालाई समेत प्रदेशलाई सशक्त र प्रभावकारी बनाउने सवालमा खासै चिन्ता र चासो देखिँदैन ।व्यवस्थित र प्रभावकारी संघीय व्यवस्थाको कार्यान्वयन नहुँदासम्म राज्य पुनःसंरचनाको कार्यभार पूरा हुँदैन । त्यसैले संघीयता व्यवस्थाका आधारभूत सैद्धान्तिक मान्यता, अभ्यासमा देखिएका चुनौती र संघीयतालाई प्रभावकारी बनाउने विधि पहिचानका लागि राज्यले राजनीतिक दल र संघीयता स्थापनाका लागि संघर्ष गरेका शक्तिबीचको बृहत् राजनीतिक सम्मेलन आजको आवश्यकता हो ।यसले संघीयता गठनमा भएका त्रुटि वा राज्यशक्तिको बाँडफाँटमा भएका कमजोरीको पहिचान, उत्पीडित समुदायको आशा र निराशा, समावेशिताको अभ्यासमा देखिएका समस्या र सुधारका विधि र संघीयतालाई प्रभावकारी बनाउने स्पष्ट मार्गचित्र निर्माणका साथै कार्यान्वयनको ठोस योजना बनाउन सहयोग पुर्‍याउँछ । यसरीसरोकारवालाबीचको गम्भीर समीक्षा गरी संघीयता कार्यान्वयनको आगामी मार्गचित्र स्पष्ट पार्दै अगाडि बढ्न सकेमा मात्रै राज्यको पुनःसंरचनाको बाँकी कार्यभार पूरा हुन्छ, होइन भने जनताको अपेक्षामाथि धोका हुन्छ भने नेपाल राज्य पुनःसंरचनाको असफल देशमा दर्ज हुने अवस्था सिर्जना हुनेछ ।राज्ययन्त्रको पुनःसंरचनाराज्य पुनःसंरचनाको सवाल केबल एउटा क्षेत्रमा मात्रै पुनःसंरचना गरेर पुग्दैन । राज्यका सबै संयन्त्रमा पुनःसंरचना गरिनुपर्छ । कर्मचारीतन्त्रलाई स्थायी सरकारका रूपमा हेरिन्छ । राज्यको पुनःसंरचनासँगै कर्मचारीतन्त्रमा पुनःसंरचनाको विषयलाई महत्त्वपूर्ण एजेन्डाका रूपमा लिइनुपर्थ्यो । तर यो एजेन्डालाई पूरै बेवास्ता गरियो ।संघीय प्रणालीका लागि आवश्यक कर्मचारीमा हुनुपर्ने योग्यता, क्षमता र ज्ञान कस्तो हुने ? एकात्मक र केन्द्रीकृत संरचना र मानसिकताबाट प्रशिक्षित कर्मचारीको पुनःसंरचना कसरी गर्ने ? ब्युरोक्रेसीको संघीय संरचना कस्तो हुने ? कर्मचारी भर्ना प्रक्रिया कस्तो हुने ? प्रदेशको विशेषता र आवश्यकतअनुरूप विज्ञ जनशक्ति कसरी तयार पार्ने वा परिचालन गर्ने ? यस्ता महत्त्वपूर्ण मुद्दामा अहिलेसम्म पनि गम्भीर छलफल हुन सकेको छैन । केन्द्रीकृत, एकात्मक संरचना र मानसिकतासहितको कर्मचारीतन्त्रले संघीयतालाई बलियो बनाउँदैन, त्यसैले कर्मचारीतन्त्रको पुनःसंरचना राज्यको पुनःसंरचनाको अनिवार्य सर्त हो, राज्य र राजनीतिक दलले यस दिशामा काम गर्नैपर्छ ।जनताको न्यायमा सहज पहुँच राज्य पुनःसंरचनाको अर्को महत्त्वपूर्ण पाटो हो । स्थानीय सरकारमा न्यायिक समितिको व्यवस्थाले जनतालाई एक हदसम्म न्यायमा पहुँचका लागि सहजीकरण गरेको छ, तथापि समग्र न्याय क्षेत्रको पुनःसंरचनाबिना कमजोर आर्थिक–सामाजिक हैसियत भएका वर्ग र समुदायको न्यायमा पहुँच पुग्ने वातावरण निर्माण हुने सम्भावना निकै कमजोर छ । जनताको सहज न्यायमा पहुँच पुग्ने न्यायिक व्यवस्थााका लागि न्यायालयको पुनःसंरचना आवश्यक छ । तर, नेपालको न्यायालय, न्यायिक प्रक्रियाका जटिलता र न्यायमा पहुँचहीनतालाई हल गर्ने गरी न्याय क्षेत्रको पुनःसंरचना गर्ने विषयमा कुनै बहस हुन सकेको देखिँदैन ।संवैधानिक र कानुनी व्यवस्थाको कार्यान्वयन गर्न राज्यलाई जवाफदेही बनाउनुपर्ने न्यायिक निकाय आफैंमा असमावेशी छ । उदाहरणका लागि अदालतमा समावेशीकरणको अवस्थालाई हेर्न सकिन्छ । नेपालको न्यायालयमा खसआर्यको प्रभुत्व अहिले पनि कायमै छ । यो समुदायको सर्वोच्च अदालतमा ७१.४३ प्रतिशत प्रतिनिधित्व छ भने उच्च अदालतमा ७८ प्रतिशत र जिल्ला अदालतमा ९० प्रतिशतभन्दा बढी प्रतिनिधित्व छ ।दलित समुदायको उच्च अदालतमा २.५ प्रतिशत र जिल्ला अदालतमा १.१४ प्रतिशत प्रतिनिधित्व छ । नेपालकै इतिहासमा पहिलो पल्ट उच्च अदालतको मुख्य न्यायाधीशमा दलित समुदायका रत्नबहादुर बागचन्दले जिम्मेवारी पाएका छन् भने सर्वोच्च अदालतको ७१ वर्षको इतिहासमा एक जना पनि दलित सर्वोच्चको न्यायाधीशमा नियुक्त भएका छैनन् । देशको संविधान कार्यान्वयन गराउने न्यायालयमै समावेशीकरणको अवस्था गम्भीर छ भने न्यायालयले राज्यलाई जवाफदेही बनाउने नैतिक हैसियत गुमाउँछ ।राज्य पुनःसंरचनाको कोणबाट हेर्दा अहिलेसम्म राज्यको शासकीय स्वरूपमा रूपान्तरण भयो । संघीय राजनीतिक व्यवस्थाको अभ्यासले राजनीतिक आवरणमा एक हदसम्मको पुनःसंरचना भएको छ । तर, राज्यसत्ताका सबै अंग र अवयवको पुनःसंरचना नगरी समग्र राज्यको पुनःसंरचना असम्भव छ । राज्यको संरचना मात्रै होइन, समग्र शिक्षा क्षेत्र, आर्थिक प्रणाली र सामाजिक–सांस्कृतिक क्षेत्रमै आमूल रूपान्तरण आवश्यक छ ।व्यक्ति र समुदायमा अन्तरनिहीत विभेदकारी सोच, चिन्तन र व्यवहारमा पुनःसंरचना जरुरी छ । त्यसैले सबै किसिमको विभेदको अन्त्य गर्ने र समुन्नत नेपाल निर्माणका लागि राज्यको पुनःसंरचनालाई अलपत्र छोड्नु जनताको अग्रगामी रूपान्तरणको आवश्यकतालाई धोका दिनु हो, राजनीतिक पार्टी र नेतृत्वलाई राज्य पुनःसंरचनाको एजेन्डाबाट भाग्ने छुट छैन ।"
"कस्तो विकल्प, कसको विकल्प ?","जनीतिक बहस, विवाद र प्रयोगशाला हुँदै आएको नेपालमा विगत केही समयदेखि चलिरहेको वैकल्पिक राजनीतिको नयाँ बहसले शक्तिशाली तरंग सिर्जना गरेको छ । सडकदेखि संसद्सम्म, सञ्चारमाध्यमदेखि सामाजिक सञ्जालसम्म वैकल्पिक राजनीति, वैकल्पिक पार्टी, वैकल्पिक नेतृत्व र वैकल्पिक प्रणालीबारे घनीभूत छलफल, बहस र विवाद हुँदै आएको छ ।प्रचलित बहसका आधारमा विश्लेषण गर्दा संस्थापन, मूलधार र स्थापित प्रणाली, विचार, पार्टी, नीति, नेतृत्व प्रतिरक्षात्मक हुँदै गएको देखिन्छ भने वैकल्पिक राजनीति, विचार, पार्टी, नेतृत्वको बहसले अर्थपूर्ण जनसमर्थन हासिल गर्दै गएको देखिन्छ । २०६२/६३ को जनआन्दोलनबाट संघीय लोकतान्त्रिक गणतन्त्र स्थापना भई संविधानसभाबाट नयाँ संविधान जारी भइसकेपछि पनि अपेक्षाकृत उपलब्धि हासिल हुन नसकेको पृष्ठभूमिमा यस्तो बहस हुनु अस्वाभाविक भएन ।लोकतान्त्रिक प्रणाली, बहुलवादी समाज, स्वतन्त्र प्रेससँगै सूचना प्रविधि र सामाजिक सञ्जालको विकासको कारणले क्रिटिकल थट (आलोचनात्मक चेत) र ‘क्रिटिकल मास’ (आलोचनात्मक समुदाय) बढ्दै गइरहेको छ । कुशासन र भ्रष्टाचारका शृंखलाबद्ध काण्डका कारणले मूलधारका पार्टीहरू तीव्र गतिमा अलोकप्रिय हुँदै गएका छन् । लोकतान्त्रिक प्रणालीमा प्रश्न उठ्नु, आलोचना हुनु, बहस–विमर्श हुनु स्वाभाविक हो । यस्तै प्रश्न, बहस र आलोचनाले लोकतान्त्रिक प्रणाली, सरकार, राजनीतिक पार्टी र नेतृत्व विकसित, परिमार्जित र उत्तरदायी हुँदै जान्छन् । समकालीन राजनीतिमा विशेष गरी चारवटा विकल्पका बारेमा बहस भइरहेको छ ।पहिलो विकल्पकांग्रेस, एमाले, माओवादीलगायत मूलधारका पार्टीका शीर्ष नेतृत्वपंक्तिको विकल्प । कांग्रेस, एमाले, माओवादीका शेरबहादुर देउवा, केपी ओली, पुष्पकमल दाहाललगायतका नेताहरूले पटकपटक राज्यसत्ता सञ्चालन गर्ने अवसर पनि पाए, पार्टीको नेतृत्व गर्ने अवसर पनि पाए । तर देशको आवश्यकता र जनताको भावनाअनुसार डेलिभरी गर्न सकेनन् । त्यसैले उनीहरू असफल भए । असफल भएका कारणले उनीहरू अलोकप्रिय भए ।यस्तो असफल र अलोकप्रिय नेतृत्व परिवर्तन गरी नयाँ, भिजनरी र लोकप्रिय नेतृत्व स्थापित गर्नु आवश्यक भएको यो विकल्पका प्रस्तावक, प्रवक्ता र पक्षधरहरूको तर्क छ । यदि पुस्तान्तरणसहित नेतृत्व परिवर्तन गरियो भने मूलधारका पार्टीले नै पुनर्जीवन पाउने र विद्यमान राजनीतिक, आर्थिक, सामाजिक समस्या समाधान गर्न सक्षम भएको दाबी गर्दै आएका छन् ।कांग्रेसका नेताहरू गगन थापा, विश्वप्रकाश शर्मा, प्रदीप पौडेलहरू यो वैचारिक धारको प्रवक्ता भएका छन् । २०७८ मा भएको १४औं महाधिवेशनदेखि नै कांग्रेसमा पुस्तान्तरणसहित नेतृत्व परिवर्तन र पार्टी रूपान्तरणको बहस हुँदै आएको छ, जुन पार्टी रूपान्तरण र नेतृत्व विकास तथा परिवर्तनका दृष्टिले सकारात्मक हो ।एमालेमा सुसुप्त रूपमा यस्तो बहस चले पनि सशक्त रूपमा उठ्न सकेको छैन । अध्यक्ष ओली र पूर्वराष्ट्रपति विद्या भण्डारीबीच नेतृत्वका लागि प्रतिस्पर्धा, आरोप–प्रत्यारोप र संघर्षको शृंखला सुरु भएको देखिन्छ । तर पुस्तान्तरणसहितको नेतृत्व हस्तान्तरण र पार्टी रूपान्तरणको बहसले उचित स्थान पाउन सकेको छैन । विभाजनपछि एमालेमा आन्तरिक लोकतन्त्र कमजोर र बहस तथा विमर्शको संस्कार निषेधित हुँदै गएजस्तो देखिन्छ ।नेतृत्वलाई प्रश्न गर्दा, पार्टीभित्र लोकतान्त्रिक अभ्यासको कुरा गर्दा तथा विधिसम्मत रूपमा पार्टी सञ्चालनको आवाज उठाउँदासमेत अनुशासनको नाममा दण्डित, निलम्बन वा निष्कासन गरिन्छ । एकातिर एमाले विभाजित हुनु अर्कोतिर भीम रावल, बिन्दा पाण्डे र उषाकिरण तिम्सिनाहरूको निष्कासन र निलम्बनले सोही वास्तविकताको पुष्टि गरेको छ । घनश्याम भुसाल, योगेश भट्टराई, रामकुमारी झाँक्रीहरूले सुधार, रूपान्तरण र नेतृत्वका बारेमा प्रश्न उठाइरहन्थे । तर विभाजनपछि भुसाल र झाँक्री समाजवादी पार्टीतिर लागे भने भट्टराईले आत्मसमर्पण गरेपछि एमालेमा ओलीको एकाधिकार स्थापित भएको छ ।माओवादीमा पनि यो बहस प्रारम्भ भए तापनि अवस्था एमालेको जस्तै छ । करिब ४० वर्षदेखि निरन्तर पार्टी नेतृत्वमा रहेका दाहालका बारेमा प्रश्न मात्रै उठेका छैनन्, व्यापक आलोचनासमेत भएको छ । जनार्दन शर्मा, वर्षमान पुनलगायतका नेताले दाहाललाई चुनौती दिँदै नेतृत्व परिवर्तनको पक्षमा विचार राख्दै आएका छन् । तर आफ्नो बारेमा प्रश्न उठाउने नेता–कार्यकर्तालाई कि किनारा लगाइदिएका छन् कि पार्टी छोड्न बाध्य बनाएका छन् । मोहन वैद्य, बाबुराम भट्टराई, नेत्रविक्रम चन्दहरूले दाहालका बारेमा प्रश्न उठाएपछि पार्टी छोड्न बाध्य भएका थिए भने अहिले जनार्दन शर्माहरू पार्टीमा किनाराकृत हुँदै गएका छन् ।दोस्रो विकल्पदोस्रो विकल्प हो– कांग्रेस, एमाले, माओवादीलगायतका मूलधारका पार्टीकै विकल्प । २०४६ मा लोकतन्त्र स्थापनापछि कांग्रेस, एमाले र २०६३ देखि माओवादी निरन्तर सत्तामा छन् । तर पटकपटक अवसर पाएर पनि डेलिभरी गर्न सकेनन् । न आर्थिक विकास गरे, न भ्रष्टाचार नियन्त्रण गरी सुशासनको प्रत्याभूति नै । कांग्रेस, एमाले, माओवादीको नेतृत्वपंक्ति मात्रै होइन, पार्टीकै असफलता हो । त्यसैले अब यी पार्टीकै विकल्प खोज्नुपर्छ भन्ने निष्कर्ष यो विकल्पका प्रस्तावक, प्रवक्ता र पक्षधरले निकालेका छन् । यो न्यारेटिभले समाजमा अर्थपूर्ण राजनीतिक तथा मनोवैज्ञानिक प्रभाव पारेको देखिन्छ ।यही न्यारेटिभ र नाराका आधारमा विगत निर्वाचनमा सहरमा राष्ट्रिय स्वतन्त्र पार्टी र मधेशमा जनमत पार्टीले अप्रत्याशित सफलता पाएका थिए । यसैगरी बालेन शाह, हर्क साम्पाङ, गोपी हमाललगायतका स्वतन्त्र उम्मेदवारहरू निर्वाचित भएपछि मूलधारका पार्टीलाई शक्तिशालीझट्का लागेको थियो । त्यसैले रास्वपा, जनमत, बालेन, हर्क, गोपी तथा केही स्वतन्त्र बुद्धिजीवीलगायतका पार्टी, प्रवृत्ति र पात्रहरू यो विकल्पको पक्षधर हुन् । यो न्यारेटिभको अधिकतम राजनीतिक लाभ पनि उनीहरूले लिइरहेका छन् । जनताको असन्तुष्टिको आगोमा उनीहरूले पेट्रोल थपिरहेका छन् । यदि मूलधारका पार्टीमा सुधार, रूपान्तरण र नेतृत्व परिवर्तन भएन भने भविष्यमा थप नकारात्मक न्यारेटिभ सिर्जना हुनेछ, जसको प्रत्यक्ष राजनीतिक लाभ यही पक्षधरलाई हुनेछ ।तेस्रो विकल्पतेस्रो विकल्प हो– गणतन्त्र, धर्मनिरपेक्षता र संघीयता तथा जननिर्वाचित संविधानसभामार्फत बनेको संविधानको विकल्प । यो केवल मूलधारका पार्टी र शीर्ष नेतृत्वपंक्तिको मात्रै असफलता होइन । संघीय लोकतान्त्रिक गणतन्त्र र धर्मनिरपेक्ष प्रणालीकै असफलता हो, संविधानको असफलता हो ।त्यसैले गणतन्त्र, धर्मनिरपेक्षता र संघीयता खारेज गरी राजतन्त्र पुनःस्थापना तथा नेपाललाई हिन्दु राज्य घोषणा गर्नुपर्ने यो विकल्पका प्रस्तावक, प्रवक्ता र पक्षधरहरूको दाबी छ । राजतन्त्रवादी तथा गणतन्त्र, धर्मनिरपेक्षता, संघीयता र संविधानविरोधी शक्ति, पार्टी र प्रवृत्तिहरू यो विकल्पको पक्षधर हुन् । यस्तो प्रतिगामी शक्ति, पार्टी र प्रवृत्तिले संविधानसभाबाट २०७२ मा नयाँ संविधान जारी भएदेखि नै संघीय लोकतान्त्रिक गणतन्त्रको विपक्ष तथा राजतन्त्र र हिन्दु धर्मको पक्षमा आवाज उठाउँदै आएका छन् ।चौथो विकल्पचौथो विकल्प हो– वैकल्पिक राजनीति । यो विकल्पका प्रस्तावक, प्रवक्ता र पक्षधरहरूले राजनीतिक प्रणाली, दल र नेतृत्वको मात्रै होइन, वैकल्पिक राजनीतिको वकालत गर्छन् । वैकल्पिक राजनीति परम्परागत र प्रचलित राजनीतिभन्दा पृथक हो । वैकल्पिक राजनीति भन्नाले सुसंस्कृत राजनीति हो । जनताप्रति उत्तरदायी लोकतान्त्रिक शासन प्रणाली हो । विधिसम्मत राज्य र विधानसम्मत पार्टी सञ्चालन प्रणाली हो ।समावेशी लोकतन्त्र हो, बहुलवादी राष्ट्र–राज्य हो, सामाजिक न्यायको प्रत्याभूति हुने समतामूलक समाज हो, पारदर्शी र सहभागितामूलक निर्णय प्रक्रिया हो । भ्रष्टाचार नियन्त्रण गरी सुशासनको प्रत्याभूति हो । जनतामा सरल र सहज रूपमा सेवा प्रवाह हो । विद्यमान राजनीतिक विकृति–विसंगतिको अन्त्य हो । यी समस्या प्रणालीगत र पार्टीगत मात्रै भन्दा पनि शासकीय शैली र नेतृत्वको कार्यशैलीसँग अन्तर्निहित छन् । दुर्भाग्यवश विकल्पको बहस वैकल्पिक बहस भएको छ । तर मूलधारको बहस हुन सकेको छैन ।उपयुक्त विकल्प कुन ?उपरोक्त चार विकल्पमध्ये उपयुक्त कुन ? भन्ने प्रश्न उठ्नु स्वाभाविक हो । तर राजनीति र राजनीतिक विषय निरपेक्ष होइन, सापेक्ष हुन्छ । राष्ट्रिय–अन्तर्राष्ट्रिय परिस्थिति, तत्कालीन शक्ति सन्तुलन, पार्टी र नेतृत्वको जनाधार तथा उसले अख्तियार गर्ने रणनीतिको आधारमा उक्त प्रश्नको निरुपण हुन्छ । चौथो विकल्प अर्थात् वैकल्पिक राजनीतिका एजेन्डा उपयुक्त, आवश्यक र सान्दर्भिक छन् । यी एजेन्डालाई सबै पार्टीले आत्मसात् गर्नु अपरिहार्य छ ।किनभने अहिलेका जटिल समस्याहरू लोकतान्त्रिक संस्कारको अभाव, राजनीतिक अस्थिरता, अन्त्यहीन सत्ताको खेल, भ्रष्टाचार र कुशासनका कारणले सिर्जना भएका हुन् । राजनीतिमा सुधार, शुद्धीकरण र सुशासनका लागि सुसंस्कृत राजनीति अपरिहार्य छन् । तर उक्त एजेन्डा लागू गर्न सक्ने वैकल्पिक शक्ति वा पार्टी अहिले छैन र तत्काल स्थापित हुन सक्ने सम्भावना पनि क्षीण देखिन्छ । वैकल्पिक राजनीति बहस, विमर्श र अभियानमा सीमित भएको छ ।तेस्रो विकल्प बहसको विषय नै होइन । लोकतान्त्रिक प्रणाली विकासको संक्रमणकालीन अभ्यासका क्रममा सिर्जना हुने स्वाभाविक प्रक्रिया र बहसलाई जतिसुकै अतिरञ्जित प्रोपोगान्डा गरे पनि जनताले लोकतन्त्रको विकल्प खोजेका छैनन् । रैती र प्रजाबाट सार्वभौमसत्ता सम्पन्न भएका नेपाली नागरिक यदि, तर, किन्तु, परन्तु नभनी लोकतन्त्र, गणतन्त्र, संविधानको पक्षमा छन् । यो लोकतन्त्र, गणतन्त्र वा संविधानको असफलता होइन ।तेस्रो विकल्पको प्रस्ताव परिवर्तन होइन, प्रतिगमन हो । जनता विकल्प र परिवर्तनको पक्षमा छन् । तर प्रतिगमनको पक्षमा होइन । जनताले कुशासन, भ्रष्टाचार र अनुत्तरदायी शासनको विकल्प खोजेका हुन् । तर लोकतन्त्र, संविधान र गणतन्त्रको होइन । देशको आवश्यकता पनि होइन, जनताको चाहना पनि होइन । यस्ता प्रतिगामी विचार र एजेन्डा जनताले २०६२/०६३ को आन्दोलन र संविधानसभामार्फत अस्वीकार गरिसकेका हुन् । यस्तो प्रस्ताव लोकतान्त्रिक प्रणाली र संविधानमाथिको आक्रमण मात्रै होइन, जनआन्दोलन र जनमतकै अपमानसमेत हो ।पूर्वराजा, दरबारिया तथा प्रतिगामीका पोष्यपुत्रहरूले लोकतन्त्रविरुद्ध जतिसुकै षड्यन्त्र र प्रोपगान्डा गरे पनि सफल हुने सम्भावना छैन । लोकतन्त्रको विकल्प भनेको उदार, उन्नत र जनमुखी लोकतन्त्र हो । तर अधिनायकवाद, निरंकुशतावाद, राजतन्त्र, अनुदारवाद होइन ।विगत लामो समयदेखिको गृहकार्य र पूर्वतयारीपछि पूर्वराजा ज्ञानेन्द्रको प्रत्यक्ष निर्देशन र परोक्ष नेतृत्वमा राजतन्त्रवादी, हिन्दु राज्य पक्षधर र संघीयता तथा संविधानविरोधीहरूले राजधानीमा ‘आन्दोलन’ गर्ने प्रयास पनि गरे । तर जनसमर्थन हासिल नभएपछि तथा दुर्गा प्रसाईंको नेतृत्वमा हत्या–हिंसा, तोडफोड र आगजनीमा उत्रिएपछि राजावादीको ‘आन्दोलन’ पनि असफल भयो । सम्भवतः यस्तो ‘आन्दोलन’ मा सदाका लागि पूर्णविराम लागेको छ ।तर ‘आन्दोलन’ असफल भए पनि केही एजेन्डा भने जीवित छन् । विशेषगरी धर्मनिरपेक्षता र संघीयताका बारेमा नेपाली समाज तीव्र रूपमा विभाजित छ । कटु भए पनि वास्तविकता के हो भने, बहुसंख्यक जनता विपक्षमा छन् । यो वास्तविकतालाई लोकतन्त्रवादी, गणतन्त्रवादी, संघीयतावादी र धर्मनिरपेक्षतावादीहरूले गम्भीर आत्मसमीक्षा र आत्ममूल्यांकन गर्नु आवश्यक छ ।मूलधारका पार्टी असफल कि शीर्ष नेतृत्व ?मूलधारका पार्टी नै असफल हुन् कि शीर्ष नेतृत्वपंक्ति मात्रै असफल ? भन्ने प्रश्न गम्भीर छ । नेपालमा मात्रै होइन, यस्तो बहस विश्वव्यापी रूपमा नै चलिरहेको छ । विश्वव्यापी रूपमा फैलिएको मूलधारविरोधी, सरकारविरोधी, अनुदारवादी, दक्षिणपन्थी, पपुलिस्ट लहरको आंशिक प्रभाव नेपालमा पनि पर्नु अस्वाभाविक भएन । मूलधारका पार्टी र शीर्ष नेतृत्वपंक्ति अलोकप्रिय छन् र उनीहरूप्रति जनतामा व्यापक असन्तुष्टि, आक्रोश र वितृष्णा छ ।विशेषगरी सहरी क्षेत्र, बौद्धिक तथा व्यावसायिक समुदाय, मध्यम वर्ग, युवा र विदेशमा रहेका नेपाली समुदाय यस्तो न्यारेटिभबाट बढी प्रभावित भएको देखिन्छ । स्थापित र मूलधारका पार्टी, नेतृत्व, सञ्चारमाध्यम, बौद्धिक समुदायलाई ‘सम्भ्रान्त’ र ‘अभिजात’ वर्गको संज्ञा दिँदै वैकल्पिक तथा नयाँ पार्टी, न्यारेटिभ र नेतृत्वप्रति नेपाली समाज रहस्यमय रूपमा सम्मोहित हुँदै गएको देखिन्छ ।अहिले मूलधार, मध्यमार्ग तथा उदार मूल्य–मान्यतामाथि आक्रमण गरी ‘लोकप्रिय’ र ‘नायक’ हुने सस्तो पपुलिस्ट तथा स्टन्टवादी प्रवृत्ति हाबी भएको देखिन्छ । असत्य पनि हजार पटक भन्यो भने सत्यको रूपमा स्थापित हुन्छ भन्ने प्रोपगान्डा सिद्धान्तका प्रणेता हिटलरका प्रचारमन्त्री जोसेफ गोयवल्सका प्रेतात्माहरू पपुलिजमको मानसपुत्रका रूपमा उदाएका छन् । निराशाको खेती र सपनाको व्यापार गरेर आएका केही थान पार्टी, पात्र र प्रवृत्तिहरू नयाँ हुन् तर वैकल्पिक होइनन् ।उनीहरूको सैद्धान्तिक–वैचारिक रुझान पपुलिस्ट, दक्षिणपन्थी र अनुदारवादी देखिन्छ । यस्ता पार्टी, पात्र र प्रवृत्तिहरू एकातिर विवादित छन् भने अर्कोतिर विरोध, आक्रोश र गालीबाहेक कुनै राजनीतिक भिजन, विचार र नीति उनीहरूसँग छैन । यस्ता विवादित र दृष्टिकोणविहीन पार्टी, पात्र र प्रवृत्तिहरू कसरी वैकल्पिक हुन सक्छन्, कसरी सुसंस्कृत राजनीति गर्छन् ?कुनै पनि पार्टीको सफलता–असफलता वा सान्दर्भिकता–असान्दर्भिकताको एक मात्र आधार र मापदण्ड निर्वाचन होइन । दोस्रो विश्वयुद्धमा हिटलरलाई पराजित गरी विश्वकै नायक भएका विन्स्टन चर्चिलको कन्जरभेटिभ पार्टी पनि सन् १९४५ मा भएको चुनावमा पराजित भएका थिए । त्यसैले यो निरपेक्ष रूपमा मूलधारका सबै पार्टीको असफलता होइन । पटकपटक अवसर पाएर पनि डेलिभरी गर्न नसकेका शीर्ष नेतृत्वपंक्तिको असफलता हो । यस्तो नेतृत्वपंक्तिको कारणले ती पार्टीसमेत अलोकप्रिय भएका छन् । त्यसैले मूलधारका पार्टी अलोकप्रिय हुन् तर असफल होइनन् । शीर्ष नेतृत्वपंक्तिको असफलता र अलोकप्रियताको सिकार लोकतन्त्र, संविधान र पार्टी हुनु हुँदैन ।तर यस्तो असफल र अलोकप्रिय नेतृत्व परिवर्तन नभई जनताको विश्वास पुनः स्थापित हुने सम्भावना छैन । जति छिटो यस्तो नेतृत्वबाट मुक्ति पाउँछन्, त्यति नै छिटो ती पार्टीहरूले पुनर्जीवन पाउने छन् । त्यसैले स्पष्ट दृष्टिकोण र भिजन भएको, ऊर्जाशील, जनताप्रति उत्तरदायी र जनता तथा कार्यकर्ताले समेत विश्वास आर्जन गरेको लोकप्रिय नेतृत्व नै मूलधारका पार्टी पुनर्जीवनको पूर्वसर्त हो । पार्टीभित्रका सुधारवादी, रूपान्तरणकारी तथा वैकल्पिक नेतृत्व असफल र अलोकप्रिय नेतृत्वसँगै सती जान्छन कि सुधार र रूपान्तरणको नेतृत्व गर्छन् ? उनीहरूको भिजन, भूमिका र क्षमतामा नै मूलधारका पार्टीको भविष्य अन्तर्निहित छ ।तर जनभावनाअनुसार पुस्तान्तरणसहितको नेतृत्व परिवर्तन र पार्टी रूपान्तरण भएनन् भने उनीहरूकै भविष्य र औचित्यमाथिसमेत गम्भीर प्रश्नचिह्न खडा हुनेछ । उक्त कटु वास्तविकतालाई आत्मसात् गर्दै पार्टीको भविष्यका लागि भए पनि देउवा, ओली, दाहाललगायतका नेताहरूले अविलम्ब अवकाश लिएर नेतृत्व हस्तान्तरण गर्नुपर्छ । देश र जनताका नाममा उनीहरूले गर्ने यो अन्तिम ‘योगदान’ हो । यदि उनीहरूले स्वेच्छिक अवकाश लिएनन् भने कार्यकर्ताले अनिवार्य अवकाश दिनेछन् । त्यसैले स्वेच्छिक अवकाश नै उनीहरूका लागि सम्मानजनक बहिर्गमन हो ।अन्तिम विकल्प, अन्तिम अवसरएमाले, माओवादी, एकीकृत समाजवादी, जनता समाजवादीलगायतका पार्टीमा न नेतृत्व विकासको दृष्टिले सकारात्मक वातावरण छ, न निकट भविष्यमा महाधिवेशनमार्फत मूल नेतृत्व परिवर्तन भई नयाँ नेतृत्व आउने सम्भावना नै देखिन्छ । अन्य पार्टीको तुलनामा कांग्रेसमा नेतृत्व विकासको दृष्टिले सकारात्मक वातावरण भएको देखिन्छ । अर्को वर्ष हुने महाधिवेशनबाट कांग्रेसमा नयाँ नेतृत्व स्थापित हुनेछ । किनभने सभापतिको दुई कार्यकाल मात्रै हुने भएकाले दोस्रो कार्यकाल सकिएपछि देउवाले अनिवार्य अवकाश लिने छन् । त्यसैले कांग्रेसमा नेतृत्व विकास र हस्तान्तरणको दुर्लभ द्वार खुलेको छ ।१४औं महाधिवेशनमा पार्टी रूपान्तरण, सुधार र नेतृत्व परिवर्तनको प्रमुख एजेन्डासहित शेखर कोइराला–गगन थापा समूहले देउवालाई चुनौती दिएको थियो । बलियो संस्थापन पक्षसँग प्रतिस्पर्धा गरेरै वैकल्पिक नीति र कार्यक्रमका आधारमा गगन र विश्वप्रकाश लोकप्रिय मतका साथ महामन्त्री निर्वाचित भएका थिए ।१४औं महाधिवेशनदेखि हालसम्मका घटनाक्रमको विश्लेषण गर्दा परम्परागत राजनीतिक अभ्यास गर्दै आएको पुरानो पुस्ता र कन्जरभेटिभ धार कमजोर र अलोकप्रिय हुँदै गएको देखिन्छ भने उदार, रूपान्तरणकारी, परिवर्तनकारी र प्रगतिशील धार तथा नेतृत्व र युवा पुस्ताले थप राजनीतिक तथा मनोवैज्ञानिक शक्ति हासिल गरेको देखिन्छ । यो परिदृश्यबाट विश्लेषण गर्दा आगामी महाधिवेशनबाट रूपान्तरणकारी र परिवर्तनकारी धारबाट जनतामा स्थापित भएको भिजनरी, ऊर्जाशील, लोकप्रिय र युवा पुस्ताको नेतृत्व स्थापित हुने आधार प्रबल हुँदै गएको देखिन्छ ।तर अहिलेको जस्तै असफल र अलोकप्रिय उस्तै पात्र, प्रवृत्ति र पुस्तालाई प्राविधिक रूपमा नेतृत्व हस्तान्तरण गर्नुको अर्थ र औचित्य छैन । त्यसैले कांग्रेसमा गगन, विश्वप्रकाश र प्रदीपहरूले, एमालेमा शंकर पोखरेल, प्रदीप ज्ञवाली र योगेश भट्टराईहरूले, माओवादीमा जनार्दन शर्मा, वर्षमान पुन र पम्फा भुसालहरूले नेतृत्वदायी भूमिका र निर्णायक संघर्ष गर्नुपर्ने घडी आएको छ ।मूलधारका पार्टी र वैकल्पिक नेतृत्वको दाबी गर्नेहरूका लागि यो अन्तिम विकल्प र अन्तिम अवसर हो । त्यसैले उनीहरू ‘गर वा मर’ को अवस्थामा छन् । यदि अब पनि मूलधारका पार्टी सच्चिएनन् र वैकल्पिक नेतृत्वको दाबी गर्नेहरूले निर्णायक संघर्ष गर्न सकेनन् भने सक्किनुभन्दा अर्को विकल्प छैन ।"
अविश्वासले बढाएको तरलता,"नेपालको वर्तमान आर्थिक अवस्थाको एक महत्त्वपूर्ण सूचक बनेको छ– बैंक तथा वित्तीय संस्थाहरूमा सञ्चित अधिक तरलता । आर्थिक प्रणालीमा तरलता वृद्धि सकारात्मक संकेत पनि हुन सक्छ तर जब त्यो लगानीमा परिणत हुन सक्दैन, त्यसले शिथिलता र विश्वासको संकट दर्शाउँछ ।हाल नेपालमा यही अवस्था छ– बैंकहरूमा लगानीयोग्य रकम प्रशस्त छ तर त्यसको प्रयोग अपेक्षित रूपमा हुन सकिरहेको छैन । चालु आर्थिक वर्षको असार ८ सम्म आइपुग्दा बैंक तथा वित्तीय संस्थामा ७ खर्ब ७० अर्ब रुपैयाँ बराबरको तरलता छ ।यसअघि पनि वर्षभरि औसत रूपमा ६ खर्बभन्दा बढी रकम निष्क्रिय रूपमा थुप्रिएको देखिन्छ । समग्रमा यो अवस्था कर्जा नीतिमा सुधारको अभाव, निजी क्षेत्रमा निराशा र नीति–निर्माताप्रति अविश्वासको प्रतिविम्ब हो ।ब्याजदर ४७ महिनायताकै न्यून बिन्दुमा झरेको छ तर त्यसले पनि लगानीकर्ता आकर्षित छैनन् । परम्परागत रूपमा ब्याज घट्दा कर्जा माग बढ्ने मानिन्छ तर नेपालमा यथार्थ उल्टो छ । ब्याजदर घटिसकेपछि पनि लगानीकर्ता सतर्क छन् किनभने दीर्घकालीन नीतिगत स्थिरतामा विश्वास छैन । सरकारले नीति निरन्तरता दिन नसकेको, कानुनी तथा कार्यसम्पादन प्रक्रियामा ढिलाइ देखिएको र निजी क्षेत्रप्रति विश्वास जगाउन नसकेको अवस्थामा यस्तो अविश्वास अस्वाभाविक होइन ।नेपाल राष्ट्र बैंकले तरलता व्यवस्थापनको प्रयासस्वरूप नियमित रूपमा ‘रिपो’ मार्फत पैसा तान्दै आएको छ । आइतबार र बुधबार साप्ताहिक रूपमा २१ दिनको अवधिका लागि नगद झिक्ने क्रम लम्ब्याएर ४२ र पछिल्लो बुधबार ६३ दिनका लागि पैसा तानिएको छ ।यसबाट स्पष्ट हुन्छ कि बजारमा तरलता बढी मात्रामा उपलब्ध छ तर त्यो गन्तव्यविहीन छ । राष्ट्र बैंकले चालु आर्थिक वर्षका लागि १२ प्रतिशत कर्जा विस्तारको लक्ष्य लिएको थियो, जसका लागि कुल ६ खर्ब ८२ अर्ब रुपैयाँ बराबरको कर्जा प्रवाह हुनुपर्ने हो । तर जेठसम्ममा बैंकहरूले प्रवाह गर्न सकेको कर्जा त्यो लक्ष्यभन्दा २ खर्ब ८५ अर्ब रुपैयाँले कम छ । अब बाँकी तीन सातामा मात्र त्यो लक्ष्य पूरा गर्नु लगभग असम्भव देखिन्छ । यस्तो स्थितिले राष्ट्र बैंककै लक्ष्यमा प्रश्न उठाउँछ– के निर्धारित लक्ष्य यथार्थपरक थिए ? वा कार्यान्वयन पाटोमै कमजोरी भयो ?आर्थिक गतिशीलताको सवालमा राजनीतिक स्थायित्व र नीतिगत स्पष्टता अत्यावश्यक छ । तर विगत वर्षको कांग्रेस–एमालेको सातबुँदे सहमतिमा प्रतिबद्धता जनाए पनि लगानी प्रवाह, रोजगारी सिर्जना वा निजी क्षेत्रको विश्वासमा गुणात्मक सुधार देखिएको छैन । यसबीचको एक प्रमुख घटना हो, ‘टेक एन्ड पे’ ।विद्युत् खरिद सम्झौतामा सरकार पछि हट्न बाध्य भए पनि यो घटनाले ऊर्जा क्षेत्रका लगानीकर्तामाझ अनिश्चितताको भावना थप गहिरो बनाएको छ । अन्य क्षेत्रका लगानीकर्ता पनि अन्योलमा छन् । धितोपत्र बोर्डमा थुप्रिएका आईपीओ प्रस्ताव निर्णय अभावमा रोकिएका छन् । ऊर्जा प्रवर्द्धकहरूले बिचौलियामार्फत कमिसन मागिएको सार्वजनिक आरोप लगाएका छन् । यस्ता घटनाले लगानीमैत्री वातावरण बिगार्छ ।सरकारले अध्यादेशमार्फत दुई दर्जनभन्दा बढी कानुन संशोधन गरे पनि तिनको कार्यान्वयन कमजोर छ । ७ दिनभित्र सेवा प्रदान गर्नुपर्ने व्यवस्था स्वागतयोग्य थियो तर व्यवहारमा त्यसले अपेक्षित सुधार ल्याउन सकेको छैन । यो पनि एक उदाहरण हो जसले देखाउँछ, नीति निर्माण मात्र पर्याप्त छैन, कार्यान्वयन प्रणाली नै मूल चुनौती हो ।अर्कोतर्फ, नेपालको कर्जा नीति अझै पनि पुरानो संरचनामा सीमित छ । अधिकांश अवस्थामा जग्गा वा सम्पत्तिको धितोबिना कर्जा पाउन मुस्किल छ । नवप्रवर्तनशील सोच, प्रविधि वा ज्ञानमा आधारित उद्यमहरूलाई कर्जा पाउन असहज छ । जसले गर्दा नयाँ विचार बोकेका युवाहरू कर्जा नपाएर पलायन हुन बाध्य छन् । स्थापित लगानीकर्ताले मात्र कर्जा पाउने असमान प्रणालीले दीर्घकालीन आर्थिक न्याय र समावेशी विकासमा बाधा पुर्‍याउँछ ।अब नेपाल राष्ट्र बैंकमा नयाँ गभर्नर विश्व पौडेल आएका छन् । मौद्रिक नीति सार्वजनिक हुने क्रममा छ, यो नीति एउटा यथार्थपरक, जिम्मेवार र लगानीलाई प्रवाह गर्ने दस्ताबेज बन्नु अत्यन्त आवश्यक छ । कर्जा विस्तार लक्ष्य किन पूरा हुन सकेन ? किन लगानीकर्ता उत्साहित छैनन् ? यी प्रश्नको सम्बोधनसहितको स्पष्ट, निष्पक्ष र व्यावहारिक नीति आउनुपर्छ ।अन्यथा बैंकहरूमा पैसा थुप्रिएर बसिरहनेछ, लगानीकर्ता निराश भइरहनेछन् र उद्यमशील युवा कर्जा नपाएर विदेश पलायन भइरहनेछन् । नेपाल जस्तो मुलुकका लागि त्यो दीर्घकालीन जोखिम हो । यसर्थ, अब परिणाममुखी हस्तक्षेप अनिवार्य छ ।"
द्वन्द्वबीच एसियाडका लागि खेल दर्ता,"काठमाडौँ — सरकार र नेपाल ओलम्पिक कमिटी (एनओसी) को द्वन्द्वबीच अन्तिम समयमा ‘एसियाली खेलकुद–२०२६’ (एसियाड) का लागि खेलहरू दर्ता गरिएको छ ।जापानको आइची–नागोयामा हुने एसियाडका लागि खेल दर्ता गर्ने अन्तिम दिन सोमबार (जुन ३०) सम्म थियो । युवा तथा खेलकुद मन्त्रालय, राष्ट्रिय खेलकुद परिषद् र एनओसीबीच चर्केको द्वन्द्वले नेपालको सहभागिता अन्योलग्रस्त बनेको थियो ।जुन ३० सम्म भाग लिने खेलको दर्ता गरिसक्नुपर्ने र अन्यथा खेलाडी सहभागी हुन नपाउने एनओसीले जनाउँदै आएको थियो । अन्तर्राष्ट्रिय ओलम्पिक कमिटी र ओलम्पिक काउन्सिल अफ एसियाबाट आयोजना हुने सबै अन्तर्राष्ट्रिय प्रतियोगितामा नेपाली खेलाडीको सहभागिता एनओसीमार्फत् नै हुने गर्दछ ।गत पुसमा सम्पन्न एनओसीको निर्वाचनपछि नेपाली खेलकुदका प्रमुख तीन निकायबीच तिक्ततापूर्ण स्थिति उत्पन्न भएको हो । सरकारले उक्त निर्वाचनलाई वैधानिकता दिएको छैन । त्यसले गर्दा मन्त्रालय र परिषद्ले एनओसीको कामकारबाहीलाई गैरकानुनी भन्नुका साथै सातदोबाटोस्थित एनओसी मुख्यालयमा तालाबन्दी गरिराखेको छ ।ओलम्पिक कमिटीको निर्वाचनसम्बन्धी मुद्दा पाटन उच्च अदालतमा विचाराधीन छ । तर एनओसीको उक्त निर्वाचनलाई आईओसीले भने मान्यता दिइसकेको छ ।एनओसीलाई राष्ट्रिय खेलकुद परिषद्बाट आधिकारिक पत्र नगए पनि राष्ट्रिय खेल संघहरूले एसियाली खेलकुदका लागि दर्ता गर्न एनओसीमा पत्राचार गरेका छन् । सोमबार अबेरसम्म झन्डै ३० खेल दर्ता प्रक्रियामा आएको एनओसी स्रोतले जनाएको छ । संघका अध्यक्ष र महासचिवकै हस्ताक्षरमा दर्ताका लागि पत्र आइरहेको बताइएको छ ।युवा तथा खेलकुदमन्त्री तेजुलाल चौधरीले नेपाल ओलम्पिक कमिटीका कारण एसियाली खेलकुदमा खेल दर्ता गर्न ढिलाइ भएको दाबी गरे । चौधरीले एनओसी अध्यक्ष जीवनराम श्रेष्ठले राजनीतिक गरेका कारण केही समस्या देखिएको बताए ।‘आज मात्र मैले खेल दर्ता नभएको जानकारी पाएँ । यसमा खेलकुद मन्त्रालयको तर्फबाट कमजोरी भएको छैन,’ उनले भने, ‘अवैधानिक ओलम्पिक कमिटीका कारण मात्र समस्या आएको हो ।’मन्त्रालयका सचिव, राष्ट्रिय खेलकुद परिषद्का सदस्य–सचिवसँग खेल दर्ता गर्नेबारे छलफल भए पनि निष्कर्षमा नपुगेको बताउँदै मन्त्री चौधरीले एसियाडका लागि खेल दर्ता गर्नेबारे आवश्यक निर्देशन दिइसकेको बताए । एनओसीले सोमबार राति १२ बजेसम्म खेल सूची दर्ता नगरे मन्त्रालय आफैंले उपयुक्त बाटो खोज्ने मन्त्री चौधरीको भनाइ थियो । ‘मन्त्रालयले ओलम्पिक कमिटीसँग सम्पर्क गर्ने प्रयास गरिहेको छ । सरकारको तर्फबाट हामी सबै उपाय खोज्छौं,’ उनले भने, ‘एसियाली खेलकुदबाट नेपाली खेलाडी वञ्चित हुँदैनन्, नेपालले खेल्ने खेलहरू दर्ता गर्छौं ।’राष्ट्रिय खेलकुद परिषद्का सदस्यसचिव टंकलाल घिसिङले पनि सबै खेलहरूलाई आ–आफ्नो तरिकाले एसियाली खेलकुदका लागि दर्तामा संलग्न हुन मौखिक निर्देशन दिएको जानकारी दिए । उनले भने, ‘परिषद्को बोर्ड बैठक नबसेकाले एसियाडमा कुन खेलले भाग लिने, कुनले नलिने कुरै भएन । यो लङलिस्ट हो, पछि कुन खेलले भाग लिन्छ लिँदैन सरकारले निर्णय गर्ने नै छ । अहिले मौखिक रूपमा सबैलाई दर्ता गर्न भनेको छु ।’"
कप्तान किरण सूत्रको ब्रान्ड एम्बासडर नियुक्त,"काठमाडौँ — नेपाली राष्ट्रिय पुरुष फुटबल टोलीका कप्तान तथा गोलकिपर किरण चेम्जोङ आईटी सूत्र इन्कको ब्रान्ड एम्बासडर भएका छन्‌ ।अमेरिकामा मुख्यालय रहेको र ११ वर्षदेखि प्रविधि क्षेत्रमा कार्य गर्दै आएको आईटी कन्सल्टिङ कम्पनीले किरणलाई ३ वर्षका‌ लागि सोमबार ब्रान्ड एम्बेसडर नियुक्त गरेको हो ।सम्झौता ३० लाख रुपैयाँबराबरको रहेको उल्लेख गर्दै आइटी सूत्रले यो सम्झौताबाट प्रविधि र खेलकुद क्षेत्रलाई जोड्ने अपेक्षा रहेको जनाएको छ ।कम्पनीको मुख्य उद्देश्य नेपाली प्राविधिक क्षमतालाई विश्व बजारमा प्रतिस्पर्धी बनाउनु रहेकाले किरणको प्रतिबद्धता, अनुशासन र अन्तर्राष्ट्रिय छविले कम्पनीको मिसनलाई थप बल पुर्‍याउने विश्वास लिइएको छ ।कम्पनीका सिइओ पंकज श्रेष्ठले सहकार्यबारे भने, ‘किरण चेम्जोङ खेलकुदको मैदानमा मात्रै होइन, हरेक नेपाली युवाका प्रेरणास्रोत हुन् । उनको अटल समर्पण र विश्वास कम्पनीको मूल्य मान्यतासँग मेल खान्छ । यो केवल एउटा व्यावसायिक सम्झौता मात्र नभई नेपाली प्रतिभालाई प्रविधि र खेलकुद दुवै क्षेत्रमा अगाडि बढाउने हाम्रो साझा प्रतिबद्धता हो ।’सीईओ श्रेष्ठले यो साझेदारीले आइटी सूत्रको ब्रान्ड अभियान, युवालक्षित तालिम कार्यक्रम, डिजिटल प्रस्तुति र सामाजिक पहलमा किरणको सक्रिय भूमिका रहने बताए ।आइटी‌ सुत्र अमेरिकाको टेक्सासमा मुख्यालय रहेको एक आईटी परामर्श र स्टाफिङ कम्पनी हो । कम्पनीको सफलताको प्रमुख आधार अमेरिकाका प्रतिष्ठित कम्पनीमा १२ सयभन्दा बढी नेपाली प्राविधिकलाई अवसर प्रदान गर्नु रहेको जनाइएको छ ।किरण हाल अमेरिका भ्रमणमा छन् । डेढ दशकयता राष्ट्रिय टोलीको गोलपोस्ट सम्हाल्दै आएका किरण राष्ट्रिय टोलीबाट १ सय खेल पूरा गर्ने पहिलो नेपाली खेलाडी हुन् । उनले भारत र माल्दिभ्सबाट व्यावसायिक फुटबल खेलेका छन् । घरेलु फुटबलमा उनले थ्रीस्टार, मछिन्द्र क्लबको प्रतिनिधित्व गरेका छन् ।"
भूपेन्द्र र सुदेनले जिते पदक,"काठमाडौँ — नेपाली उमा कुङफु खेलाडी भूपेन्द्र गुरुङ र सुदेन गुरुङले पदक जितेका छन् । बेलायतको चेल्टेनह्याममा भएको प्रतियोगितामा भूपेन्द्रले ३ स्वर्ण र सुदेनले रजत जितेका हुन् ।भूपेन्द्रले ट्रेडिसनल चाइनिज फम्समा २६.७, ट्रेडिसनल वेप्पनमा २७ र ट्रेडिसनल क्रिएटिभ फम्समा २६.८ अंक जोड्दै स्वर्ण जितेका थिए ।नेपाल उमा कुङफु संघका अध्यक्ष संजीतकुमार राईका अनुसार सुदेनले ट्रेडिसनल चाइनिज फम्समा रजत जितेका हुन् । उनले २६.१ स्कोर गरे । सुदेनको यो पहिलो अन्तर्राष्ट्रिय सहभागिता हो । प्रतियोगितामा नेपालसहित जर्मनी, स्पेन, वेल्स, फ्रान्स, भारत, स्विट्जरल्यान्ड, नेदरल्यान्ड्स, कोस्टारिका, इस्टोनियालयागत राष्ट्रबाट ४ सय १५ खेलाडीले सहभागिता जनाएको अध्यक्ष राईले बताए । भूपेन्द्रले यसअघि पनि विभिन्न अन्तर्राष्ट्रिय प्रतियोगितामा पदक जितेका छन् ।"
नौ जनालाई राष्ट्रिय खेलकुद सम्मान,"काठमाडौँ — युवा तथा खेलकुद मन्त्रालयले सोमबार खेलाडी, प्रशिक्षक, निर्णायकलाई राष्ट्रिय खेलकुद सम्मान २०८२ प्रदान गरेको छ ।राष्ट्रिय खेलकुद सम्मानबाट खेलाडी, प्रशिक्षक, निर्णायक र चिकित्सक गरी ९ व्यक्तित्व सम्मानित भएका छन् । उनीहरूलाई जनही १ लाख रुपैयाँसहित सम्मानपत्र प्रदान गरिएको थियो । कबड्डीका मानमती विष्ट र अनुजाकुलुङ राई, तेक्वान्दोका प्रेमबहादुर लिम्बू र वीरबहादुर महरा, फुटबलकी दीपा शाही, पारा तेक्वान्दोका भरतसिंह महता रहेका छन् ।प्रशिक्षकमा पारा तेक्वान्दोका कविराज नेगी लामा, चिकित्सक डा. राजु डंगोल महर्जन र निर्णायकमा बक्सिङका धनकुमार मैनाली रहेका छन् ।त्यस्तै खेलकुद पत्रकारिता पुरस्कारबाट खेल पत्रकार श्रीलोचन राजोपाध्याय (नयाँ पत्रिका) सम्मान प्रदान गरिएको छ । उक्त सम्मानको राशि ५० हजार रुपैयाँ रहेको छ । खेलकुद पत्रकार प्रोत्साहन पुरस्कारअन्तर्गत विभिन्न प्रदेशका ९ पत्रकारलाई जनही २५ हजारसहित सम्मान गरियो ।त्यसमा कान्तिपुर दैनिककी नेपालगन्ज संवाददाता रुपा गहतराज (समावेशी) सहित मुकुन्द घिमिरे (कोशी), शरदचन्द्र भट्टराई (मधेश), विक्रमकुमार बानियाँ (बागमती), दिनानाथ बराल (गण्डकी), स्वस्तिक श्रेष्ठ (लुम्बिनी), दिनेशकुमार बुढा (कर्णाली), दिनेशबहादुर विष्ट (सुदूरपश्चिम), नमिता दाहाल (समावेशी महिला) रहेका छन् ।"
३७० रनले नेपाल विजयी,"काठमाडौँ — नेपाली युवा क्रिकेट टोलीले एसीसी यू–१६ इस्टजोन कप क्रिकेट प्रतियोगिताको सेमिफाइनलमा स्थान बनाएको छ । साबिक विजेता नेपाली टोली आइतबार इन्डोनेसियालाई ३ सय ७० रनको ठूलो अन्तरमा पराजित गर्दै एक खेलअघि नै अन्तिम चारमा प्रवेश गरेको हो । नेपालको यो लगातार तेस्रो जित हो ।४ सय २१ रनको विशाल लक्ष्य पाएको इन्डोनेसिया २४.३ ओभरमा ५० रनमै अलआउट भयो । कप्तान विपिनप्रसाद शर्माको बलिङसामु इन्डोनेसियाका ब्याटर टिक्न सकेनन् । उनले ६ विकेट लिए । त्यसका लागि विपिनले ७.३ ओभरमा १२ रनमात्र खर्चिए । शुभम खनाल र सुगम बुढाथोकीले १–१ विकेट लिए ।मलेसियाको सेलेङ्गर टर्फ क्लबमा भएको खेलमा इन्डोनेसियाबाट काभिन नीरज चन्दाले १५ र दिभित नन्दाले १४ रन बनाए भने अन्यले दोहोरो अंकमा रन बनाउन सकेनन् । त्यसअघि टस हारेर ब्याटिङ गरेको नेपालले निर्धारित ५० ओभरमा खेल्दै ५ विकेटमा ४ सय २० रनको विशाल योगफल बनाएको थियो ।नेपालको उमेर समूहदेखि सिनियर टोलीले ५० ओभरको कुनै प्रतियोगितामा बनाएको सर्वाधिक योगफल हो । यस प्रतियोगितामा पनि यो उच्च स्कोर रहेको छ । नेपालका ओपनर प्रसिद्ध जैसीले शतकीय इनिङ्स खेले । उनले १ सय १४ बलमा १५ चौका र १ छक्का प्रहार गर्दै १ सय ३२ रन बनाए । उनले पहिलो विकेटमा परिमार्जन यादवसँग १ सय ३२ रनको साझेदारी गरे । त्यसका लागि उनीहरूले ६२ बल उपयोग गरेका थिए । परिमार्जनले २८ बलमा ४ चौका र ८ छक्कासहित ७१ रन जोडे । त्यसपछि आएका शिवान्स बजगाईंले ६ बलमा ४ रनमात्र बनाउन सके ।प्रसिद्धले तेस्रो विकेटमा रौनक श्रीवास्तवसँग १ सय ४८ रनको साझेदारी गरे । उनीहरूले १ सय ३६ बल सामना गरेका थिए । रौनकले ७१ बलमा ८ चौका र २ छक्का प्रहार गर्दै व्यक्तिगत ८८ रन जोडेका थिए । त्यसपछि सुगम बुढाथोकी र जोय थापाले ७४ रनको साझेदारी गरेर टोलीलाई विशाल स्कोरतर्फ पुर्‍याए । जोय ४१ बलमा ७ चौकासहित ५७ रन बनाए । सुगमले ३४ बलमा अविजित ३९ रन बनाएका थिए । उनीसँगै अविजित रहेका रोशन शाहीले १० रन जोडे । इन्डोनेसियाबाट कितुत धर्मपुत्रले २, काभिन नीरज, महेन्द्र आजी र रेहान रिजाले १–१ विकेट लिए ।समूह ‘ए’ मा रहेको नेपाल तीनै खेल जितेर ६ अंक जोड्दै शीर्षस्थानमा छ । नेपालले पहिलो खेलमा सिंगापुरलाई ६ विकेट र दोस्रो खेलमा जापानलाई ९ विकेटले हराएको थियो । सिंगापुरले ४ खेलबाट ३ जितसहित ६ अंक जोडेको छ । जापान र इन्डोनेसियाको २–२ अंक छ भने भुटान अंकविहीन छ । इन्डोनेसिया एक खेलअगावै बाहिरिएको छ । नेपालले अब भुटानसाग मंगलबार खेल्नेछ । समूह ‘बी’ मा भने आयोजक मलेसियासहित हङकङ, माल्दिभ्स, थाइल्यान्ड र म्यानमार छन् । दुवै समूहका विजेता र उपविजेता सेमिफाइनल प्रवेश पुग्नेछ । फाइनल जुलाई ५ मा हुनेछ ।नेपालको इनिङ्स४२०/५प्रसिद्ध जैसी१३२ रन (११४ बल), १५ चौका, १ छक्कारौनक श्रीवास्तव८८ रन (७१ बल), ८ चौका, २ छक्कापरिमार्जन यादव७१ रन (२८ बल), ४ चौका, ८ छक्काजोय थापा५७ रन (४१ बल), ७ चौकाविपिन शर्मा६ विकेट (७.३ ओभर, २ मेडन, १२ रन"
रसिलाले जितिन् अल्ट्रा रेस,काठमाडौँ — अल्ट्रा धाविका रसिला तामाङले आइतबार माउन्ट पोपा अल्ट्रा म्याराथनको उपाधि जितेकी छन् । रसिलाले म्यानमारमा भएको ५० किमि दुरीको ट्रेल रनमापुरुष धावकलाई समेत पछाडि पारेर ओभरअलमै उपाधि जितेकी हुन् ।सन् २०२३ मा भएको एसिया ट्रेल मास्टर्स महिला च्याम्पियनसिपमा विजेता भएकी रसिलाले ६ घन्टा १८ मिनेट ५१ सेकेन्डमा दौड पूरा गरेकी थिइन् । उनले जितपछि कोरोस घडीसहित अन्य गिफ्ट ह्याम्पर पाएकी छन् । सोही दुरीमा पुरुषतर्फ पहिलो स्थान हासिल गर्ने पाइङ ओले ७ घन्टा ३८ मिनेट ४२ सेकेन्डको टाइमिङ लिएका थिए ।महिलातर्फ दोस्रो हुने यियीले ९ घन्टा ९ मिनेटमा दौड पुरा गरिन् । साराह सेङ तेस्रो भइन् । पुरुषतर्फ ज्याक स्पिड दोस्रो र अङ टुन लिन तेस्रो स्थानमा रहे । यस जितसँगै रसिलाले अक्टोबर ४ तारिखमा भियतनाममा हुने एटीएम च्याम्पियनसिप फाइनल चरणलाई छनोट भएकी छन् । रसिलाले ओभरअलमै जित प्राप्त गर्दा औधी खुसी लागेको बताएकी छन् ।
नेपाली महिला टोलीको सम्झनलायक १०० औं खेल,"उज्वेकिस्तान — नेपाली महिला राष्ट्रिय फुटबल टिमले आफ्नो सयौं खेललाई आइतबार धेरै अर्थमा सम्झनलायक बनाएको छ । यो रह्यो, लाओसमाथि ९–० जित । यो नेपालका लागि मुख्य प्रशिक्षक प्याट्रिक डे वाइल्डको नेतृत्वमा पहिलो खेल पनि थियो । यससँगै नेपालले एसिया कप छनोटको समूह ‘एफ’ मा विजयी सुरुआत लिएको छ ।‘यो हाम्रा लागि निकै ठूलो जित हो,’ टिमकी मुख्य खेलाडी रेनुका नगरकोटेले भनिन्, ‘अबका खेलका लागि यो नतिजा प्रेरणादायी रहनेछ । नयाँ प्रशिक्षक आएयता हामीले नयाँ शैलीमा खेल्यौं र यो सफल पनि भएको छ ।’ उनी आफैं भने ९ गोल गर्ने खेलाडी सूचीमा रहिनन् । तर प्रशिक्षक डे वाइल्डका लागि उनी नै सबैभन्दा प्रभावशाली खेलाडी रहिन् ।डे वाइल्डले कान्तिपुरसँग भने, ‘रेनुकाको खेल गजब रह्यो ।’ नेपालले खेलको १२ औं मिनेटमा अग्रता लिएको थियो, जतिबेला अनिता बस्नेतले गोलको खाता खोलिन् । त्यसयता लाओसले आफ्नो संघर्ष जारी राख्यो भने नेपालले दबाब सिर्जना गर्न बिर्सेन । प्रशिक्षक डे वाइल्डलाई मनपर्ने खेल भनेकै यस्तै हो । रेनुकाले पनि थपिन्, ‘लाओसविरुद्ध हामीले मज्जाले आक्रामक फुटबल खेल्यौं ।’नेपाली खेलाडीका लागि खुसी के तथ्यमा पनि रह्यो भने यो खेल हेर्न एक दर्जन जति समर्थक तास्केन्दको रंगशालामा उपस्थित थिए । उनीहरूले मुख्य प्रशिक्षक डे वाइल्डलाई बधाई दिन बिर्सेनन् । ती समर्थकलाई उनको फुटबल खेलाउने शैली पनि मनपरेको थियो । पहिलो हाफ सकिन एकै मिनेट अगाडि मात्र सावित्रा भण्डारीले टिमका लागि दोस्रो गोल गरिन् । उनी टोलीको कप्तानी भूमिकामा थिइन् ।दोस्रो हाफमा पनि गोलको वर्षा नै भयो । नेपालका लागि आफ्नो ५० औं खेल खेलिरहेकी सरु लिम्बूले दोस्रो हाफ सुरु भएको दोस्रो मिनेटमै गोल गरिन् । त्यसपछि सावित्राले ५५ औं मिनेटमा टिमका लागि तेस्रो गोल गरिन् । उनले ७४ औं मिनेटमा व्यक्तिगत ह्याट्रिक पूरा गरिन् । त्यसबीच ५५ औं मिनेटमा रश्मिकुमारी घिसिङले पनि एक गोल आफ्नो नाममा लेखाइन् ।सावित्रा त्यसपछि पनि रोकिइनन् । उनले ७९ औं मिनेटमा आफ्नो चौथो गोल गरिन् । बैकल्पिक खेलाडी अनिता केसीले ८३ औं मिनेटमा टिमका लागि आठौं गोल गरिन् । निर्धारित समयको खेल सकिन एक मिनेट बाँकी छँदा सावित्राले नवौं गोल गरिन् । सम्भवतः यसको श्रेय उनले नपाउन पनि सक्छ, किनभने यो आत्मघाती गोल दिइन सक्छ ।अब नेपालले बुधबार श्रीलंकाको सामना गर्नेछ भने शनिबारको आफ्नो अन्तिम खेलमा उज्वेकिस्तानसँग भिड्ने छ । लाओसविरुद्धको जितपछि प्रशिक्षक डे वाइल्डले भनेका छन्, ‘अब हाम्रो ध्यान श्रीलंकाविरुद्धको खेलमा केन्द्रित हुनेछ । त्यसपछि हामीले उज्वेकिस्तानविरुद्धको खेलबारे सोच्ने छौं ।’"
ओलम्पियन संघमा दीपक निरन्तर,"काठमाडौँ — नेपाल ओलम्पियन संघको चौथो साधारणसभाले दीपक विष्टलाई अध्यक्षमा निरन्तरता दिएको छ । चितवनमा आइतबार सम्पन्न साधारणसभाले तेक्वान्दोका दीपकको नेतृत्वमा १५ सदस्यीय कार्यसमिति निर्विरोध निर्वाचित गर्‍यो ।दुई उपाध्यक्षमा बक्सिङका प्रवीण तुलाधर र जुडोकी देवु थापा, महासचिवमा एथलेटिक्सका राजेन्द्र भण्डारी, सचिवमा जुडोकी मनिता श्रेष्ठ प्रधान र कोषाध्यक्षमा एथलेटिक्सकी सन्तोषी श्रेष्ठ चुनिएका छन् । सदस्यमा बक्सिङका विष्णुबहादुर सिंह, एथलेटिक्सका मुकुन्दहरि श्रेष्ठ, विमला रानामगर र राजकुमारी पाण्डे, सुटिङका टीकाराम श्रेष्ठ, भगवती केसी र फूलमाया क्याप्छाकी, ब्याडमिन्टनका प्रिन्स दाहाल र स्कीका सफलराम श्रेष्ठ निर्वाचित भए ।बन्द सत्रले महासचिव राजेन्द्र भण्डारीले पेस गरेको वार्षिक र आर्थिक प्रतिवेदन पास गरेको थियो । स्कुल टु ओलम्पिकलाई निरन्तरता, ओलम्पियनहरूको विवरणसहितको पुस्तक र हरेक ओलम्पिकपछि पुनर्मिलन कार्यक्रम गरिने निर्णय पास गरेको छ ।बागमती प्रदेश सरकारले प्रदेशका ओलम्पियनलाई मासिक भत्ता उपलब्ध गराउने भएको छ । बागमतीका मुख्यमन्त्री बहादुरसिंह लामाले ओलम्पियनलाई मासिक ५ हजार रुपैयाँ भत्ता उपलब्ध गराउने घोषणा गरेका हुन् ।गण्डकीले दुई बर्षयता‌ प्रदेशका ओलम्पियनलाई मासिक ५ हजार भत्ता उपलब्ध दिँदै आएको छ । सुदूरपश्चिम प्रदेशले‌ पनि प्रदेशका ओलम्पियनलाई भत्ता दिने घोषणा गरेको छ ।सो‌ अवसरमा सन् १९९२, १९९६ र २००० को ओलम्पिकमा भाग लिएका अनिता श्रेष्ठ, सीताराम शाही, विमला रानामगर, भगवती खत्री, ज्ञानबहादुर बोहोरालाई सम्मान गरिएको थियो । १९९६ का ओलम्पियन स्वर्गीय सुनिललाल जोशीलाई‌ मरणोपरान्त सम्मान दिइएको थियो ।उनीहरूलाई मुख्यमन्त्री लामा, युवा तथा खेलकुदमन्त्री मीनकृष्ण महर्जन, प्रदेश खेलकुद परिषद् बागमती सदस्यसचिव दीपक लामा, ओलम्पियन एसोसिएसनका अध्यक्ष दीपक विष्टले सम्मान प्रदान गरेका थिए ।"
एएफसी महिला एसियन कप : नेपालद्वारा लाओस पराजित,"काठमाडौँ — उज्वेकिस्तानमा जारी एएफसी महिला एसियन कप छनोट अन्तर्गत लाओसविरुद्धको खेलमा नेपाल विजयी भएको छ । नेपालले लाओसलाई ९–० गोलअन्तरले पराजित गरेको हो । नेपालका लागि पहिलो पटक कप्तानी गरेकी सावित्रा भण्डारी ‘साम्बा’ एक्लैले चार गोल गरिन् ।यस्तै अनिता बस्नेत, सरु लिम्बू, अनिता केसी र रश्मीकुमारी घिसिङले एक एक गोल गरिन् । लाओसले एउटा आत्मघाती गोल गरेको थियो ।नेपालले पहिलो हाफमा २–० गोलको अग्रता लिएको थियो । सावित्रा भण्डारी ‘साम्बा’ले कप्तानी गरेको खेलमा नेपालले पहिलो हाफमा लाओस विरुद्ध २–० गोलको अग्रता लिएको छ । नेपालले खेलको सुरुआतमा नै अग्रता बनायो । खेलको १२औँ मिनेटमा अनिताले गोल गरिन् । सविता राना मगरको क्रसमा साम्बाको हेडरपछि उनले गोल गरिन् । यस्तै खेलको ४४औँ मिनेटमा नेपालका लागि अनिताको क्रसमा सावित्राले गोल गरिन् ।दोस्रो हाफमा नेपालले थप ६ गोल गरेको थियो । खेल सुरु भएको दोस्रो मिनेटमै नेपालका लागि सरु लिम्बूले गोल गरिन् । यस्तै खेलको ५५औँ मिनेटमा साम्बाले व्यक्तिगत दोस्रो गोल गरिन् । उनले खेललाई ४–० गोलको अवस्थामा पुर्याइन् । लगत्तै रश्मीकुमारी घिसिङले गोल गरिन् । नेपालले खेलको ७५औँ मिनेटमा साम्बाले ह्याट्रिक पूरा गरिन् । त्यसको एक मिनेटपछि साम्बाले नै व्यक्तिगत चौथो गोल गर्दै नेपाललाई ६–० गोलको अग्रता दिलाइन् ।यस्तै खेलको ८३औँ मिनेटमा नेपालका लागि अनिता केसीले गोल गरिन् । नेपालले ८–० गोलको अग्रता बनायो । खेलको ८८औँ मिनेटमा साम्बाको प्रहार लाओसका खेलाडीको खुट्टामा लाग्दै गोलमा परिणत भयो । योसँगै नेपालले तीन अङ्क जोडेको छ । आजको खेल नेपालले १००औँ अन्तर्राष्ट्रिय खेल हो । नियमित कप्तान तथा गोलकिपर एन्जिला तुम्बाप्पो सुब्बालाई आज आराम गर्न दिइएको थियो । नेपाल रहेको समूह ‘एफ’ मा लाओसका साथै उज्वेकिस्तान र श्रीलङ्का रहेका छन् ।"
नेपालको ३७० रनको जित,"काठमाडौँ — नेपाली युवा क्रिकेट टोलीले एसीसी यू–१६ इस्टजोन कप क्रिकेट प्रतियोगिताको सेमिफाइनलमा स्थान बनाएको छ । साबिक विजेता नेपाली टोली आइतबार इन्डोनेसियालाई ३ सय ७० रनको ठूलो अन्तरमा पराजित गर्दै एक खेलअघि नै अन्तिम चारमा प्रवेश गरेको हो । नेपालको यो लगातार तेस्रो जित हो ।४ सय २१ रनको विशाल लक्ष्य पाएको इन्डोनेसिया २४.३ ओभरमा ५० रनमै अलआउट भयो । कप्तान विपिनप्रसाद शर्माको बलिङसामु इन्डोनेसियाका ब्याटर टिक्न सकेनन् । उनले ६ विकेट लिए । त्यसका लागि विपिनले ७.३ ओभरमा १२ रनमात्र खर्चिए । शुभम खनाल र सुगम बुढाथोकीले १–१ विकेट लिए ।मलेसियाको सेलेङ्गर टर्फ क्लबमा भएको खेलमा इन्डोनेसियाबाट काभिन नीरज चन्दाले १५ र दिभित नन्दाले १४ रन बनाए भने अन्यले दोहोरो अंकमा रन बनाउन सकेनन् । त्यसअघि टस हारेर ब्याटिङ गरेको नेपालले निर्धारित ५० ओभरमा खेल्दै ५ विकेटमा ४ सय २० रनको विशाल योगफल बनाएको थियो ।नेपालको उमेर समूहदेखि सिनियर टोलीले ५० ओभरको कुनै प्रतियोगितामा बनाएको सर्वाधिक योगफल हो । यस प्रतियोगितामा पनि यो उच्च स्कोर रहेको छ । नेपालका ओपनर प्रसिद्ध जैसीले शतकीय इनिङ्स खेले । उनले १ सय १४ बलमा १५ चौका र १ छक्का प्रहार गर्दै १ सय ३२ रन बनाए । उनले पहिलो विकेटमा परिमार्जन यादवसँग १ सय ३२ रनको साझेदारी गरे । त्यसका लागि उनीहरूले ६२ बल उपयोग गरेका थिए । परिमार्जनले २८ बलमा ४ चौका र ८ छक्कासहित ७१ रन जोडे । त्यसपछि आएका शिवान्स बजगाईंले ६ बलमा ४ रनमात्र बनाउन सके । प्रसिद्धले तेस्रो विकेटमा रौनक श्रीवास्तवसँग १ सय ४८ रनको साझेदारी गरे । उनीहरूले १ सय ३६ बल सामना गरेका थिए । रौनकले ७१ बलमा ८ चौका र २ छक्का प्रहार गर्दै व्यक्तिगत ८८ रन जोडेका थिए । त्यसपछि सुगम बुढाथोकी र जोय थापाले ७४ रनको साझेदारी गरेर टोलीलाई विशाल स्कोरतर्फ पुर्‍याए । जोय ४१ बलमा ७ चौकासहित ५७ रन बनाए । सुगमले ३४ बलमा अविजित ३९ रन बनाएका थिए । उनीसँगै अविजित रहेका रोशन शाहीले १० रन जोडे । इन्डोनेसियाबाट कितुत धर्मपुत्रले २, काभिन नीरज, महेन्द्र आजी र रेहान रिजाले १–१ विकेट लिए ।समूह ‘ए’ मा रहेको नेपाल तीनै खेल जितेर ६ अंक जोड्दै शीर्षस्थानमा छ । नेपालले पहिलो खेलमा सिंगापुरलाई ६ विकेट र दोस्रो खेलमा जापानलाई ९ विकेटले हराएको थियो । सिंगापुरले ४ खेलबाट ३ जितसहित ६ अंक जोडेको छ । जापान र इन्डोनेसियाको २–२ अंक छ भने भुटान अंकविहीन छ । इन्डोनेसिया एक खेलअगावै बाहिरिएको छ ।नेपालले अब भुटानसाग मंगलबार खेल्नेछ । समूह ‘बी’ मा भने आयोजक मलेसियासहित हङकङ, माल्दिभ्स, थाइल्यान्ड र म्यानमार छन् । दुवै समूहका विजेता र उपविजेता सेमिफाइनल प्रवेश पुग्नेछ । फाइनल जुलाई ५ मा हुनेछ ।"
एसीसी यू-१६ क्रिकेट : प्रशिद्धको शतकमा इन्डोनेशियालाई ४२१ रनको विशाल लक्ष्य,"काठमाडौँ — साविक विजेता नेपालले एसीसी मेन्स यू–१६ इस्ट जोन कप क्रिकेटमा आइतबार शानदार सुरुवात गरेको छ । तेस्रो खेलमा नेपालले इन्डोनेशियालाई ४२१ रनको विशाल लक्ष्य प्रस्तुत गरेको छ ।टस हार्दै ब्याटिङको निम्तो पाएको नेपालले निर्धारित ५० ओभरमा मात्र पाँच विकेट गुमाउँदै ४२० रनको स्कोर बनायो । नेपालका लागि ओपनर प्रशिद्ध जैसी र परिमार्जन यादवले १३० रनको ओपनिङ साझेदारी गरेका थिए ।जैशीले शतक प्रहार गरे । ११४ बलको सामना गरेका उनले १५ चौका र एक छक्का प्रहार गर्दै १३२ रन बनाए । यस्तै परिमार्जनले पहिलो विकेट गुमाउनुअघि २८ बलमा ८ छक्का र चार चौका प्रहार गर्दै ७१ रनको योगदान दिए ।यस्तै रौनक श्रीवास्तवले ७१ बलमा ८८ रन प्रहार गरे । उनले ८ चौका र दुई छक्का प्रहार गरे । यस्तै अर्का अर्धशतक प्रहार गरेका जोय थापाले ४१ बलमा सात चौकाको सहयोगमा ५७ रन बनाए । सुगम बुढाथोकीले नटआउट ३९ रन बनाउँदा रोशन शाहीले १० रन बनाए । शिवांश बजगाईं भने आज ६ बल खेल्दै चार रनमा आउट भएका थिए ।इन्डोनेशियाका लागि केतुत धर्मपुत्रले २ विकेट लिँदा रायन रिजा अथालिया, महेन्द्र अजी युद्ध प्रतमा र कविन निरज चड्डाले एक/एक विकेट लिए । नेपालको समूह चरणमा यो तेस्रो खेल हो । यसअघिका दुई खेलमा नेपाल विजयी भएको थियो ।"
सबैको एउटै लक्ष्य ‘छनोट’,"तास्केन्द, उज्वेकिस्तान — एएफसी वुमेन्स एसिया कप छनोट फुटबलको समूह ‘एफ’ का खेल आइतबारदेखि मिली स्टेडियममा सुरु हुँदै छ । यसमा सहभागी हुने चारै टिमको एउटै लक्ष्य छ, ‘छनोट’ । शनिबार आयोजित प्रि–म्याच कन्फ्रेन्समा आयोजक देश उज्वेकिस्तानदेखि नेपाल, लाओस र श्रीलंकाले छनोट नै एकमात्र विकल्प रहेको माने ।तर समस्या के भने त्यही एक टिममात्र समूह चरण पार गरेर अर्को वर्ष अस्ट्रेलियामा हुने एएफसी वुमेन्स कपका लागि छनोट हुनेछ ।यसका लागि त्यो भाग्यमानी टिमले समूह जित्नुपर्नेछ । छनोटको पहिलो दिन दुई खेल हुनेछ, त्यसमा नेपालले लाओसको सामना गर्नेछ भने दोस्रोमा उज्वेकिस्तान र श्रीलंका भिड्नेछन् । मिडियासँग कुराकानी गर्नेक्रममा नेपाली टोलीका मुख्य प्रशिक्षक प्याट्रिक डे वाइल्डले भने, ‘सबैलाई प्रतियोगितामा स्वागत छ । हामी चाहन्छौं, नेपाल नै समूह विजेता होस् । सबैले राम्रो फुटबल खेलोस् । मलाई लाग्छ, सबै टिमले आ–आफ्नो तयारी गरेका छन् ।’उनले थपे, ‘छनोटमा माथिल्लो स्तरको अन्तर्राष्ट्रिय फुटबल प्रतिस्पर्धा हुने निश्चित छ । हाम्रा खेलाडी यो चुनौती सामना गर्न तयार छन् ।’ उनी उज्वेकिस्तानी प्रशिक्षक कोट्राना कुलबाइटलाई लिएर पनि उत्साही छन् । किनभने उनीहरूबीच पुरानो चिनजान छ ।कुलबाइटले पाँच महिनाअगाडि मात्र उज्वेकिस्तानी टिम सम्हालेकी हुन् । वाइल्डले यसै प्रसङ्गमा भने, ‘हामीले लिथुवानियामा सँगै काम गरेका थियौं । उनी निकै राम्रा प्रशिक्षक हुन् । मलाई विश्वास छ, उनको अगाडि लामो यात्रा रहेको छ ।’सन् २०२१ ताका वाइल्ड लिथुवानियाको फुटबल संघका प्राविधिक निर्देशक थिए । त्यसपछि उनी राजा कासाब्लान्का गएका हुन्, प्राविधिक निर्देशकमै भूमिकामा । कुलबाइट आफैं पनि वाइल्ड र उनको नेपाली टिम सामना गर्न लागेको खुसी छिन् । उनी त वाइल्डलाई आफ्ना ‘मेन्टर’ पनि मान्छिन् र भन्छिन्, ‘वाइल्ड प्रायः ख्यालठट्टा गरिरहेका हुन्छन् । उनको बानी सधैं यस्तै हुन्छ ।’ आफ्नो प्रशिक्षणको भूमिकालाई लिएर भने उनी उत्तिकै गम्भीर छिन् । उनको थप भनाइ थियो, ‘जति–जति बेला कुनै टिमको विश्लेषण गर्नुपर्ने हुन्छ, प्रशिक्षक को हो, उनले खेलाडीलाई कसरी खेलाउन चाहन्छन्, यी तथ्यले निकै महत्त्वपूर्ण अर्थ राख्छ ।’कान्तिपुरसँगको थप कुराकानीमा प्रशिक्षक डे वाइल्ड के मान्छन् भने राम्रो प्रशिक्षकले मात्र सबथोक हुँदैन, फुटबलमा राम्रो खेलाडी पनि चाहिन्छ । उनलाई एउटा गुनासो भने छ, निकै छोटो समय पाएकामा । त्यसैले उनलाई लाग्छ, त्यो सबथोक भएको छैन । जुन उनी नेपाली टिमसँग चाहन्छन् ।प्रि–म्याच कन्फ्रेन्समा लाओस र श्रीलंकाका प्रशिक्षकले पनि आफ्नो टिम उज्वेकिस्तानमा आफूले सक्दो बलियो चुनौती पेस गर्नकै लागि आएको बताए । लाओसका प्रशिक्षक जोङ सोङ चोन भन्छन्, ‘भर्खरै जस्तो हाम्रो पुरुष राष्ट्रिय टिमले नेपाललाई हराएको छ, महिला फुटबलमा पनि यस्तै नतिजा चाहन्छौं ।’ उनले नेपाली महिला टिमको प्रशंसा गर्दै भने, ‘यही टिमविरुद्धको हाम्रो पहिलो खेल असाध्यै रोमाञ्चक हुने विश्वास छ ।’‘यो छनोटका चारै टिम राम्रा छन् । हाम्रो लागि यो निकै उपयोगी अनुभव हुनेछ । मलाई लाग्छ, सबै टिमले यो छनोटबाट केही न केही सिक्ने छ,’ चोनले थपे ।अर्कोतर्फ श्रलिंकाली प्रशिक्षक एमआरएम जस्मिनले प्रत्यक्ष त भनेनन्, तर घुमाउरो पारामा स्वीकारे, सम्भवतः श्रीलंकाली टिमबाट धेरै आस गर्न सकिन्न । उनको स्वीकारोक्ति थियो, ‘श्रीलंकामा महिला फुटबलका राम्रा क्लब छैनन् । हाम्रा खेलाडी पुलिस वा सेनाका बढी हुन्छन्, होइन भने स्कुलस्तरकै मात्र हुने गर्छन् ।’नेपाली टिम साँच्चै कस्तो छ त ? यसको जवाफमा प्रशिक्षक वाइल्ड मान्छन्, नेपाली खेलाडीसँग युरोप, मध्यपूर्व र दक्षिण एसियाकै माथिल्लो डिभिजनमा खेलेको अनुभव छ, त्यसैले यो फाइदाजनक छ । उनी भन्छन्, ‘हामीले मैत्रीपूर्ण फुटबल भने खेल्न पाएनौं । तर म फेरि दाबी गर्छु, नेपालले उत्कृष्ट फुटबल पस्कने प्रयास गर्नेछ ।’ लाओसविरुद्धको खेल नेपाली महिला फुटबलका लागि किन महत्त्वपूर्ण छ भने यो हुनेछ, सयौं अन्तर्राष्ट्रिय खेल ।"
मेलम्चीमा बाढीपछि उपत्यकामा रिबर्मा खोलाको पानी,"काठमाडौँ — खोलामा बाढी आएपछि मेलम्चीको मुहानबाट उपत्यकामा पानी ल्याउन बन्द गरिएको छ । असार ३ गतेदेखि खोलामा बाढीले गर्दा धमिलो पानी आउन थालेपछि उपत्यकामा पानी ल्याउन बन्द गरिएको मेलम्ची खानेपानी विकास समितिले जनाएको छ ।बर्खायाम सुरु भएसँगै उपत्यकावासीलाई नियमित रूपमा आपूर्तिका लागि मुहान नजिकै रहेको रिबर्मा खोलामा मेलम्ची खोलाको पानी जम्मा गरी सुरुङमार्फत पठाएर उपत्यकामा पानी वितरण गरिएको छ ।उपत्यकामा खानेपानीको अभावलाई मध्यनजर गर्दै रिबर्मा खोलाबाट ५ देखि ७ करोड लिटर पानी काठमाडौं ल्याइएको मेलम्ची खानेपानी विकास समितिका कार्यकारी निर्देशक रत्न लामिछानेले बताए । मेलम्चीकै पानी भने बर्खा अवधिभर काठमाडौं ल्याउन गारो हुने उनको भनाइ छ । ‘खोलामा बाढी पनि आउन थालेको छ, आयोजनामा क्षति नहोस् भनेर पनि अब पानी बन्द गर्नुपर्ने नै अवस्था आयो,’ उनले भने ।मेलम्ची खानेपानी विकास समितिका प्रवक्ता राजेन्द्र पन्तले मेलम्चीको पानी रिबर्मा खोलामा ल्याएर वितरण प्रणालीमा पठाइएको बताए । ‘बाँध क्षेत्र नजिकै छ, त्यहाँको पानी सिधै सुरूङमा हालेर काठमाडौं ल्याइएको छ,’ उनले भने । मेलम्ची आयोजनाको हेडवर्क्स नबन्दासम्मका लागि अस्थायी रूपमा रिबर्मा खोलाको पानी मिसाएर काठमाडौं ल्याइ वितरण गरिने उनले बताए ।अहिले मेलम्चीबाट दैनिक २० करोड लिटर पानी आइरहेको छ । बर्खाको बेलामा रिबर्मा खोलाबाट ५ देखि ७ करोड लिटर पानी र बागमती नदीबाट पनि ५ देखि ७ करोड लिटर पानी गरी करिब १४ करोड लिटर पानी यो वर्ष काठमाडौं ल्याउने गरी तयारी गरिएको मेलम्ची खानेपानी विकास समितिका कार्यकारी निर्देशक लामिछानेले बताए ।काठमाडौं उपत्यकामा दैनिक ४७ करोड लिटर पानीको माग छ । त्यो माग अनुसार पानी वितरण नसकिएको काठमाडौं उपत्यका खानेपानी लिमिटेड(केयुकेएल) ले जनाएको छ ।–प्रशिक्षार्थी"
भिडियो कलमा अश्लील क्रियाकलाप गरी सामग्री बनाएर बिक्री गरेको आरोपमा युवक पक्राउ,"काठमाडौँ — भिडियो कलमा अश्लील क्रियाकलाप गरी ती भिडियो सामग्रीको रुपमा बिक्री वितरण गरेको आरोपमा एक युवकलाई प्रहरीले पक्राउ गरेको छ ।नेपालमा रहेका तथा विदेशमा रहेका महिला र पुरुष दुवैसँग रकम लिइ भिडियो कलमार्फत महिलाका अश्लिल सामग्री तयार गरी बिक्री–वितरण गरेको अभियोगमा प्रहरीले २९ वर्षीय रमेश थापालाई काठमाडौँबाट पक्राउ गरेको हो । सुर्खेत, वीरेन्द्रनगर नगरपालिका–६ का थापा काठमाडौंको टोखा नगरपालिकामा बस्दै आएका थिए ।जिल्ला प्रहरी परिसर काठमाडौंका सूचना अधिकारी अपिलराज बोहराका अनुसार उनलाई गत शुक्रबार पक्राउ गरिएको थियो । बोहराका अनुसार थापाले सामाजिक सञ्जाल तथा भिडियो कलमार्फत महिलालाई अश्लील क्रियाकलापमा सहभागी गराउने र ती भिडियो तथा तस्बिरहरू भिडियो सामग्रीको रूपमा प्रयोग गरी वितरण तथा कारोबार गर्ने गरेको शंकाको आधारमा पक्राउ परेका थिए । थापाविरुद्ध मुलुकी अपराध संहिता २०७४ को दफा १२१ अनुसार ‘अश्लील किताब, पर्चा इत्यादि बनाउन वा बिक्री गर्न नहुने’ कसुरमा पाँच दिनको म्याद लिएर अनुसन्धान अगाडि बढाइएको छ ।दफा अनुसार यस्तो कसुर गर्ने वा गराउने व्यक्तिलाई एक वर्षसम्म कैद वा दस हजार रुपैयाँसम्म जरिवाना वा दुवै सजाय हुने व्यवस्था छ ।"
ब्राउन सुगरसहित दुई जना पक्राउ,काठमाडौं — सशस्त्र प्रहरी बलले त्रिभुवन अन्तर्राष्ट्रिय विमानस्थलको द्वार नजिकै रहेको होटलबाट आज ४७ ग्राम ९ मिलिग्राम ब्राउनसुगरसहित दुई जनालाई नियन्त्रणमा लिएको छ ।सशस्त्र प्रहरी बलको इन्टेलिजेन्स ब्युरोको विशेष सूचनाको आधारमा सिरहाको सिरहा नगरपालिका–८ का ४० वर्षीय मोहम्मद अख्तर मिया र धनुषाको कमला नगरपालिका–८ बस्ने ४२ वर्षीय सामन यादवलाई नियन्त्रणमा लिइएको शसस्त्र प्रहरी प्रवक्ता कालिदास धौबजीले जानकारी दिए ।दर्शन नमस्ते इन होटलबाट किनबेच गर्ने तयारी गरिरहेको उनीहरुलाई नियन्त्रणमा लिएको हो । उनीहरुले विगत लामो समयदेखि धनुषाको विभिन्न ठाउँहरुबाट लागूऔषध ल्याई काठमाडौमा बेचविखन गर्दै आएको प्रारम्भिक अनुसन्धानबाट खुलेको छ ।
विपद्को बेला अग्रिम सामाजिक सुरक्षा प्रणाली अपनाउन सांसदहरूको जोड,"ललितपुर — विपद्को समयमा अग्रिम सामाजिक सुरक्षा प्रणाली अपनाउनुपर्ने एक कार्यक्रममा सहभागी संघीय संसद्का सांसदहरूले जोड दिएका छन्। सामाजिक सुरक्षा नागरिक समाज सञ्जालले ललितपुरमा आयोजना गरेको 'विपद् संवेदनशील सामाजिक सुरक्षा: अवस्था र आवश्यकता' विषयक राष्ट्रिय कार्यशालामा सांसदहरूले यस्तो बताएका हुन्।कार्यक्रममा सामाजिक सुरक्षा नागरिक समाज सञ्जालका अध्यक्ष तिलोत्तम पौडेलले विपद् र जलवायु संकटका प्रभावले आर्थिक तथा सामाजिक रूपमा पछाडि पारिएका समुदायहरूमाथि असमान रूपमा प्रत्यक्ष प्रभाव पारेको बताए । हालै सरकारले विपद् संवेदनशील सामाजिक सुरक्षा तथा राहत वितरण मापदण्ड-२०८१ नेपाल सरकारले पारित गरेको छ ।'सरकारले पारित गरेको मापदण्डको पूर्ण कार्यान्वयनका लागि अझ धेरै कामहरू गर्न बाँकी रहेको छ । जसमा कार्यविधिहरूको संशोधन, स्थानीय सरकार र अन्य सरोकारवालाको क्षमता विकास, सूचना प्रणालीको एकीकरण तथा साझेदारी संयन्त्रको स्पष्टता आवश्यक छ,' अध्यक्ष पौडेलले भने ।विपद् संवेदनशील सामाजिक सुरक्षा तथा राहत वितरण मापदण्ड-२०८१ केवल राहत वितरणको विषय मात्र नभएर पूर्वतयारी, सहनशीलता र सबैभन्दा जोखिममा परेका व्यक्तिहरूको दीर्घकालीन सुरक्षाको विषय भएको भन्दै अध्यक्ष पौडेलले यसको सफल कार्यान्वयनले मात्र मानव केन्द्रित, न्यायसङ्गत र समावेशी आपत्कालीन प्रतिक्रिया दिन सक्षम हुने उनले बताए । त्यस अवसरमा प्रस्तुति दिँदै राष्ट्रिय योजना आयोगका सदस्य डा.प्रकाशकुमार श्रेष्ठले सामाजिक सुरक्षाका कार्यक्रमबाट लाभान्वित हुनेहरूको सङ्ख्या हाल कुल जनसङ्ख्याको करिब ३२ प्रतिशत पुगेको बताए ।दिगो विकास लक्ष्य १.३ ले सन् २०३० सम्ममा सबैका लागि र खासगरी विपन्न तथा जोखिममा रहेका समुदायलाई समेट्ने गरी राष्ट्रिय परिवेश सुहाउँदो उपयुक्त सामाजिक संरक्षण प्रणालीको स्थापना र त्यसका लागि नवप्रर्वतनशील, लचिलो र प्रभावकारी प्रणालीको विकास गरी जोखिमको निरोध, न्यूनीकरण, प्रतिकार्य र क्षमता अभिवृद्धिमा जोड दिएको उनले बताए ।विपद् सेन्ट्रिक हुनुपर्ने अवस्था रहेको भन्दै उनले पछिल्लो समय सडक निर्माणले विपद् निम्त्याइरहेको बताए । यसैगरी राष्ट्रिय विपद् जोखिम न्यूनीकरण तथा व्यवस्थापन प्राधिकरणका सहसचिव रोशनीकुमारी श्रेष्ठले 'विपद्‌ संवेदनशील सामाजिक सुरक्षा तथा राहत वितरण मापदण्ड-२०८१' का बारेमा जानकारी दिँदै विद्यमान विपद् पीडित उद्धार तथा राहत सम्बन्धी मापदण्डले तत्काल राहत र पुनर्निर्माण मात्र समेटेकाले पुनर्लाभ तथा पुनर्स्थापना पनि समेट्न, सामाजिक सुरक्षा प्रणाली परिचालन गर्न, राहत वितरणमा स्थानीय तहको मुख्य भूमिकालाई सबल बनाउन र एकद्वार प्रणाली अवलम्बन गर्नका लागि (गैसस समेत) नयाँ मापदण्ड जारी गरिएको बताए ।विपद्‌को असर तुलनात्मक रूपमा गरिब तथा जोखिममा रहेका व्यक्ति, परिवार तथा समुदायमा बढी पर्ने भएकोले सामाजिक सुरक्षा कार्यक्रमले यी व्यक्ति तथा परिवार समेटेको उनको भनाई थियो । विपद् व्यवस्थामा सबै तहले काम गर्नुपर्ने उनको जोड थियो । 'प्रत्येक स्थानीय तहले जम्मा बजेटको ५ प्रतिशत विपद् व्यवस्थापनमा छुट्याउनुपर्ने कानुनी व्यवस्था छ । तर सबै पालिकाको क्षमता छैन, त्यो बढाउनुपर्ने आवश्यकता छ', उनले भने, 'डोजर लगाएको कारणले पहिरो गएर जोखिममा पर्‍यौँ भनेर कुनै उजुरी आएमा कारबाही गर्ने व्यवस्था छ । विपद्मा जोखिम मोलेर साहसिक रूपले उद्धार गर्ने उद्धारकर्तालाई पुरस्कृत गर्नेगरी तयारी पनि भइरहेको छ ।'कार्यक्रममा बोल्दै सांसद ईश्वरी घर्ती मगरले आपत्कालीन अवस्थामा छिटोछरितो र विपद् उत्तरदायी सामाजिक सुरक्षा प्रणालीमा रूपान्तरण गर्न आवश्यक रहेको बताइन् । सामाजिक सुरक्षा प्रणालीमा लचिलोपनमा रूपान्तरण गर्न आवश्यक रहेको भन्दै सांसद घर्तीमगरले भनिन्, 'आपत् परेमा अग्रिम सामाजिक सुरक्षा प्रणाली अपनाउन आवश्यक छ । स्थानीय तहलाई बलियो र सशक्त बनाउन आवश्यक छ । त्यसका लागि जनप्रतिनिधिलाई प्रशिक्षित गर्न आवश्यक छ । हामीले वित्तीय तयारीमा पनि विशेष जोड दिन आवश्यक छ । किनभने वित्तीय तयारी नहुँदा उचित समयमा उचित राहत वितरण भइरहेको हुँदैन ।'यसैगरी सार्वजनिक, निजी, सहकारी र गैरसरकारी क्षेत्रबीचमा उचित समन्वयको आवश्यकता औँल्याउँदै उनले यी क्षेत्रहरूलाई पनि सहभागी हुन सक्ने नीति बनाउन आवश्यक रहेको बताइन्। त्यस्तै विपद्को बेलामा समावेशी नीति अपनाउन आवश्यक रहेको भन्दै जसले गर्दा ती वर्गलाई पहिलो प्राथमिकता दिन सकिने बताइन्।यसैगरी सांसद रञ्जु झाले सामाजिक सुरक्षालाई पहिलो प्राथमिकता दिनुपर्ने बताइन्। 'विपद्‌बाट सबैभन्दा बढी महिला, बालबालिका, ज्येष्ठ नागरिक र अपाङ्गता भएका व्यक्तिहरू पीडित हुने गर्छन् । त्यसैले हामी यतातिर सबैभन्दा बढी केन्द्रित हुन आवश्यक छ । यही वर्ग सबैभन्दा बढी विपद्बाट पीडित हुने भएकोले हामीले यसतर्फ ध्यान दिन आवश्यक छ', सांसद झाले भनिन्।सांसद तारा लामा तामाङले विपद्को राहत वितरण कार्यमा नागरिकलाई सहभागी गराउनुपर्ने बताए । सांसद पुष्पबहादुर शाहले सामाजिक सुरक्षा र विपद् जोखिम न्यूनीकरणका लागि तीनै तहको उचित समन्वय र सहकार्य जरुरी रहेको बताए । अर्का सांसद कल्पना मियाँ कुसारीले विपद्को बेलामा सबै क्षेत्र तथा निकाय संवेदनशील भएर लाग्नुपर्ने आवश्यकता रहेको बताउँदै समन्वय पनि उत्तिकै हुनुपर्ने बताइन्।सांसद सीता रानाले भू-कम्पको समयमा कतिपयले कमाउने अवसरको रूपमा समेत लिँदा पीडित झन् पीडित हुने अवस्था रहेको बताइन्। त्यस अवसरमा बोल्दै महिला, बालबालिका तथा ज्येष्ठ नागरिक मन्त्रालयका सहसचिव चक्रबहादुर बुढाले विपद् उद्धार तथा राहत वितरणको कार्यमा सबै निकायबीच समन्वयको आवश्यकता औँल्याए ।"
लागूपदार्थ दुर्व्यसनविरुद्ध विद्यार्थीलाई सचेतना,"काठमाडौँ — युवामा बढ्दो लागुऔषध प्रयोग र यसको निवारणका निमित्त काठमाडौं बागबजार–२८ स्थित शहीद शुक्र माध्यमिक विद्यालयमा बिहीबार सचेतना कार्यक्रम आयोजना गरिएको छ।तारकेश्वर–१ मा रहेको नमोबुद्ध ड्रग एन्ड अल्कोहल ट्रिटमेन्ट एन्ड रिहाब्लिटेसन सेन्टर र श्री महाँकाल बागबजार क्लबको सहआयोजनामा विद्यार्थी र स्थानीय युवाहरूलाई लागूपदार्थ दुर्व्यसनविरुद्ध जनसचेतना स्वरुप लागुऔषधले मानसिक, शारीरिक तथा सामाजिक कुराहरूमा ल्याउने हलचलबारे प्रकाश पारिएको थियो।लागूपदार्थ दुर्व्यसन समस्या भएपनि यसको उपचार सम्भव रहेको रिहाब्लिटेसनका परामर्शदाता तथा अध्यक्ष निशान देउलाले बताए । उनले भने, ‘कुलतमा फस्नु भनेको आफ्नै जीवन नर्कमा पुर्‍याउनु सरह हुन्छ तर बेलैमा यसबारे सचेतना भएमा साथै कुलतमा रहेकाहरुलाई बेलैमा सुधार केन्द्रहरुमा लगेमा यसको रोकमथाम हुन सक्छ।’कार्यक्रममा देउलाले लागुपदार्थ दुर्व्यसनमा फसेकाहरुको उपचारका रुपमा मनोपरामर्श, आफ्नै मनोबल र परिवारको साथ आवश्यक रहने कुरा उल्लेख गरेका थिए ।सोही कार्यक्रममा लगत्तै विद्यार्थीहरुले लागु औषधको सेवन सेवन नगरौं भन्ने प्लेकार्डसहित बागबजार परिक्रमा गरेका थिए ।तारकेश्वरमा रहेको नमोबुद्ध रिहाब्लिटेसन २०७५ सालमा स्थापना भएको हो। संस्थाले हालसम्म काठमाडौं,ललितपुर,नुवाकोट र चितवनका विभिन्न स्कुलहरूमा लागुपदार्थ दुर्व्यसनीविरुद्ध सचेतना कार्यक्रम सम्पन्न गरिसकेको छ ।जुन २६ लागूपदार्थ दुर्व्यसनविरुद्धको अन्तर्राष्ट्रिय दिवसका रुपमा यसबारे सचेतना एवं जानकारी दिने हेतुले विविध कार्यक्रमको आयोजना गरिन्छ ।"
विदेश पठाइदिने भन्दै ५८ लाख ठगी गर्ने दुई जना पक्राउ,"काठमाडौँ — वैदेशिक रोजगारीमा युके र कतार पठाइदिने भन्दै ५८ लाख रुपैयाँ ठगी गरेको अभियोगमा प्रहरीले दुई जनालाई पक्राउ गरी सार्वजनिक गरेको छ ।दोलखा बैतेश्वर गाउँपालिका–३ का ३१ वर्षीया नवीना दाहाल घिमिरे र सर्लाही कौडेना गाउँपालिका–४ का ४३ वर्षीय लछुमन साह तेलीलाई पक्राउ गरी सार्वजनिक गरिएको काठमाडौँ उपत्यका अपराध अनुसन्धान कार्यालयका सूचना अधिकारी एवं प्रहरी उपरीक्षक काजीकुमार आचार्यले जानकारी दिए ।उनले भने, 'पक्राउ परेकामध्ये नविनाले युके पठाइदिने भन्दै दुई जनाबाट रु ५२ लाख र लछुमनले कतार पठाइदिने भन्दै तीन जनाबाट रु छ लाख लिई सम्पर्कविहीन भएका भन्ने पीडितको उजुरीका आधारमा निजहरूलाई काठमाडौँबाट पक्राउ गरिएको हो ।'पक्राउ परेकालाई आवश्यक अनुसन्धान तथा कारबाहीका लागि वैदेशिक रोजगार विभाग ताहाचल पठाइएको सूचना अधिकारी आचार्यले बताए ।"
विष्णुमतिमा गाडीसहित बगेकी महिलाको उद्धार,काठमाडौँ — काठमाडौँको टोखामा गएराति गाडीसहित बगेकी एक महिलाको प्रहरीले उद्धार गरेको छ । राति १० बजेको समयमा काठमाडौँको टोखा नगरपालिका–६ ग्राण्डी अस्पताल पछाडि विष्णुमति खोला किनाराबाट बा प्र०१–०३१ च ६१४१ नम्बरको निजी कार अचानक खोलामा खसेको थियो ।काठमाडौँको धुम्बाराही बस्ने अङ्कुश सिंहले चलाएको कारबाट भावना ओली गाडीसहित बगेकी थिइन् ।चालक खोला किनारामा हामफाल्न सफल भएका थिए भने गाडीभित्र सवार ओलीलाई खोलाले बगाएको थियो । बाँनियाटार पुलमा आइपुगी गाडी अड्किएको अवस्थाबाट महिलाको उद्धार गरिएको प्रहरी पसिर काठमाडौँका प्रवक्ता एवं प्रहरी उपरीक्षक अपिलराज बोहराले जानकारी दिए।उनका अनुसार उद्धार गरिएकी महिला दाङ घर भई हाल टोखा बस्दै आएका थिए। उनलाई प्रहरीले स्थानीयको सहयोगमा उद्धार गरी उपचारका लागि ग्रिनसिटी अस्पताल पठाएको छ ।क्रेनको सहायताले खोलाभित्र रहेको कारसमेत बाहिर निकाली प्रहरी प्रभाग नयाँ बसपार्कमा राखिएको प्रहरीले जनाएको छ ।
काठमाडौँ उपत्यकामा लागूऔषध दुर्व्यवसनीको बिगबिगी छ : प्रहरी महानिरीक्षक थापा,"काठमाडौँ — नेपाल प्रहरीका प्रहरी महानिरीक्षक दीपक थापाले काठमाडौँ उपत्यकामा लागूऔषध दुर्व्यवसनीको बिगबिगी रहेको बताएका छन्।उनले लागूऔषध नियन्त्रणका लागि सबैको ऐक्यबद्धता आवश्यक हुने बताए। बिहीबार काठमाडौंमा लागूऔषध दुरुपयोग तथा अवैध ओसारपसारविरुद्धको अन्तर्राष्ट्रिय दिवसको अवसरमा आयोजित कार्यक्रममा बोल्दै उनले यस्तो बताएका हुन्।उनले काठमाडौं उपत्यकामा लागूऔषधको बिगबिगी बढिरहेको बताए। त्यसलाई मध्यनजर गरी नेपाल प्रहरीले काठमाडौं उपत्यका प्रहरी कार्यालयले काठमाडौं उपत्यकाभर लागूऔषध रोकथाम र नियन्त्रणको अभियानलाई सशक्त ढंगले अघि बढाइरहेको बताए।सबै पालिका, सबै तह तप्का र विद्यालय तहमा लागूऔषध विरुद्धको अभियानमा सचेतनामुलक कार्यक्रम लिएर अघि बढिरहेको बताए। लागूऔषधको डिमाण्ड र सप्लाईलाई नियन्त्रण कसरी गर्ने भनेर योजना बनाइ अघि बढ्न जरुरी रहेको बताए। नेपाल प्रहरीले चालु आर्थिक वर्षको जेठ महिनासम्ममा अघिल्लो आर्थिक वर्षमा भन्दा गाँजा ६५ प्रतिशत, अफिम ७७ प्रतिशत, हिरोइन ७९, अन्य औषधिजन्य लागुपदार्थ ५३ प्रतिशतले बरामद गरेको जानकारी दिए।उनले भने, ‘काठमाडौं उपत्यकामा लागूऔषधको बिगबिगी बढिरहेको छ। अहिले काठमाडौं उपत्यका प्रहरी कार्यालयले काठमाडौं उपत्यकाभर हामीले लागूऔषध रोकथाम र नियन्त्रणको अभियानलाई सशक्त ढंगले अघि बढाइरहेका छौँ । हामीले सबै पालिका, सबै तहतप्का र विद्यालय तहमा हामीले लागुऔषध विरुद्धको अभियानमा सचेतनामुलक कार्यक्रम लिएर जाँदैछौँ । सबैको ऐक्यबद्धता भए लागूऔषध दुर्व्यवसनी हामी नियन्त्रण गर्न सक्छौँ । डिमाण्ड र सप्लाईलाई नियन्त्रण कसरी गर्ने भनेर हामीले कार्यक्रम बनाउन जरुरी छ। नेपाल प्रहरीले चालु आर्थिक वर्षको जेठ महिनासम्ममा अघिल्लो आर्थिक वर्षमा भन्दा गाँजा ६५ प्रतिशत, अफिम ७७ प्रतिशत, हिरोइन ७९, अन्य औषधिजन्य लागुपदार्थ ५३ प्रतिशतले बरामद गरेको छ ।’उनले लागूऔषधको न्युनीकरण, रोकथाम र नियन्त्रणको विषय गम्भीर बन्दै गइरहेको बताए। लागूऔषधको नियन्त्रण र निवारणमा समयमै सबै एकजुट हुन नसके उत्पादनशील र सिर्जनशील युवा जनशक्ति गुमाउनुपर्ने अवस्था रहेको बताए।"
खोल्सामा आएको बाढीले बगाएर सव-इञ्जिनियरको मृत्यु,"ललितपुर — ललितपुरको दक्षिणपूर्वी भेगमा रहेको महाँकाल गाउँपालिका–६ ठुलादुर्लुङमा खोल्सामा आएको बाढीले बगाएर सवइञ्जिनियर सविन दाहालको मृत्यु भएको छ ।महाँकाल गाउँपालिका–६ का अध्यक्ष विनोद चौलागाईंले दिएको जानकारीअनुसार बुधबार साँझ ठुलादुर्लुङस्थित भर्‍याङखोल्सामा आएको बाढीले बगाउँदा महाँकाल–४ कालेश्वर स्थायी ठेगाना भई ललितपुर महानगरपालिका–२९ हरिसिद्धी बस्ने २१ वर्षीय सविन दाहालको मृत्यु भएको हो ।'खोल्सामा साँझ अन्दाजी ७:३० बजेतिर आएको बाढीले बगाएर मृत्यु भएको हो, हामीले बेलुकी १० बजेतिर खोजी गर्दा थाहा पाएर मृतकको शवलाई पत्ता लगायौँ, यहाँका सबै सडक बन्द छन्, हामीले नेपाली सेनालाई खबर गरेर हेलिकप्टर मगाएका छौँ,' उनले भने।"
काठमाडौं महानगरको कार्यपालिका बैठक बहुमत दलले बोलाउने चेतावनी,"काठमाडौँ — काठमाडौं महानगरपालिकाको कार्यपालिका बैठक बुधबार पनि बस्न सकेन । महानगरपालिकाको आर्थिक वर्ष २०८२/८३ को नीति, कार्यक्रम तथा बजेट ल्याउने विषयमा अन्योल कायम रह्यो ।काठमाडौं महानगरपालिका–१७ का वडाध्यक्ष एवं प्रवक्ता नवीन मानन्धरले मेयर बालेन्द्र शाह र उपमेयर सुनिता डंगोलले दुईभित्र कार्यपालिका बैठक नबोलाएमा बहुमत दलका वडाध्यक्षहरु मिलेर बैठक बोलाउने चेतावनी दिएका छन् ।उनले स्थानीय सरकार सञ्चालन ऐन २०७४ ले बहुमत दलका वडाध्यक्षहरु मिलेर बैठक बोलाउन सक्ने प्रावधान रहेकाले मेयर शाह र उपमेयर डंगोललाई दुई दिनको अल्टिमेटम दिएको बताए । ‘मेयर, उपमेयरको विवादका कारण जनताको बजेट रोक्नु भएन,’ उनले भने, ‘अब आउने नगरसभाको नेतृत्व नेपाली कांग्रेसले गर्छ ।’काठमाडौं महानगरको ४२ सदस्यीय कार्यपालिकामा कांग्रेस (२६ सिट) को बहुमत छ । एक सय ६२ सदस्य नगर सभामा पनि कांग्रेस (९७ सिट) को बहुमत छ ।काठमाडौंका मेयर बालेन, उपमेयर सुनिता डंगोल र प्रमुख प्रशासकीय अधिकृत सरोज गुरागाईंबीचको टकराबका कारण महानगरले पहिलो पटक समयमा बजेट ल्याउन नसकेको हो ।काठमाडौं टावर भवन निर्माणको नक्सा स्वीकृतको विषयलाई लिएर भएको विवादका कारण कार्यपालिकाको बैठक गत पुसदेखि बसेको छैन । प्रमुख प्रशासकीय अधिकृत गुरागाईंमाथि काठमाडौं टावर भवन निर्माणको नक्सा प्रक्रिया नै पूरा नगरी स्वीकृत गरेको आरोप छ । यस विषयमा अख्तियार दुरुपयोग अनुसन्धान आयोगले छानबिन गरिरहेको छ ।"
वर्षाका कारण फोहर व्यवस्थापनमा समस्या हुँदैन : काठमाडौं महानगर,"काठमाडौँ — काठमाडौँ महानगरपालिकाले वर्षातका कारण विगतका वर्षमाजस्तो यस वर्ष फोहर व्यवस्थापनमा समस्या नहुने जनाएको छ ।वर्षाको समय सुरू भएसँगै विगतका वर्षमा नागरिकले लामो समयसम्म फोहर व्यवस्थापन नहुँदा निकै समस्या भोग्नुपरेको थियो ।यस वर्ष भने महानगरले वर्षायाम सुरू भएसँगै फोहर व्यवस्थापनका लागि विगतका वर्षमा हुने समस्या समाधान भइसकेकाले सहज हुने जनाएको छ । वातावरण व्यवस्थापन विभागका प्रमुख सरिता राईका अनुसार विगतका वर्षमा पटक–पटक समस्या आउने तीन पिप्लेदेखि अन्तिम फोहर व्यवस्थापनस्थल बञ्चरेडाँडासम्मको सडक मर्मतको काम भइसकेकाले फोहर व्यवस्थापनका लागि सहज हुन्छ ।उनले भनिन्, 'विगतमा फोहर व्यवस्थापन गरिँदै आएको स्थान सिसडोलमा पनि विगतको फोहरलाई (क्यापिङ्) माटोले छोपेर मिलाउने काम गरिसकेको र सडक मर्मतको काम पनि भइसकेकाले फोहरकै कारण नागरिकले सास्ती खेप्नुगर्दैन ।' राईका अनुसार तीन पिप्लेदेखि सिसडोलसम्म केही स्थानमा पहिरो जाने गरेकामा ती स्थानमा पर्खाल निर्माण गरिएकाले नियमित पानी परे पनि समस्या हुँदैन ।महानगरका कूल ३२ वडामध्ये भित्री नौ वडाबाहेक अन्यमा निजी कम्पनीको सहकार्यमा फोहर व्यवस्थापन हुँदै आएको छ । हरेक दिन उपत्यकाबाट एक हजार ६०० मेट्रिकटन फोहर बञ्चरेडाँडामा व्यवस्थापन हुँदै आएको छ । काठमाडौँ उपत्यकाका १८ स्थानीय तहमध्ये सबैभन्दा बढी महानगरको ५०० मेट्रिक टन बञ्चरेडाँडा लग्ने गरिएको छ । निजी क्षेत्रबाट व्यवस्थापन हुने र महानगरको गरी दैनिक कम्तीमा २०० गाडीले फोहर ओसार्ने गरेको छ ।सुरूमा गोकर्ण, सिसडोल हुँदै अहिले बञ्चरेडाँडामा फोहरको अन्तिम व्यवस्थापन हुँदै आएको छ । विसं २०६८ मा सरकारले जारी गरेको फोहरमैला व्यवस्थापन ऐन र २०७७ मा महानगरले जारी गरेको वातावरण तथा प्राकृतिक स्रोत संरक्षण ऐनबमोजिम सहरी सरसफाइ र स्वच्छताका लागि फोहरलाई स्रोतमै छुट्याउने दायित्व उत्पादकको हुने कानुनी व्यवस्था छ ।यसअनुसार उत्पादकले भान्सामा जैविक र अजैविक फोहरलाई छुट्टाछुट्टै भाँडामा राख्नुपर्ने हुन्छ । पछिल्लो समय महानगरले बञ्चरेडाँडामा लग्ने फोहर घटाउनका लागि ३२ वडालाई छ क्षेत्रमा निर्धारण गरेर फोहर वर्गीकरणको काम गरिरहेको छ ।"
परीक्षार्थी बनेर काकाको परीक्षा दिन गएका भतिजा पक्राउ,"काठमाडौँ — नक्कली परीक्षार्थी बनेर आफ्नै काकाको परीक्षा दिन गएको आरोपमा जुम्लाका केशव रोकाया पक्राउ परेका छन् ।काठमाडौँ महानगरपालिका–१४ स्थित जनप्रशासन क्याम्पसमा मंगलबारको एमपीए तेस्रो सेमेस्टरको परीक्षामा काका दानबहादुर रोकायाको तर्फबाट परीक्षामा सहभागी भएको आरोपमा जुम्ला चन्दननाथ नगरपालिका–८ घर भई काठमाडौँ महानगरपालिका–४, धुम्बाराहीमा बसोबास गर्दै आएका २६ वर्षीय केशव रोकायालाई प्रहरीले पक्राउ गरेको हो ।क्याम्पसले दिएको जानकारीका आधारमा प्रहरी वृत्त कालीमाटीबाट खटिएको टोलीले उनलाई पक्राउ गरेको हो । पक्राउ परेका केशवमाथि शिक्षासम्बन्धी कसुर अन्तर्गत मुद्दा दर्ता गरी अनुसन्धान थालिएको जिल्ला प्रहरी परिसर काठमाडौँका सूचना अधिकारी प्रहरी उपरीक्षक अपिलराज बोहराले जानकारी दिए ।उनका अनुसार शिक्षासम्बन्धी कसुर मुद्दामा जिल्ला प्रशासन कार्यालय काठमाडौँबाट ५ दिनको म्याद थप अनुमति लिएर अनुसन्धान अघि बढाइएको छ ।"
'आमा'को हुलाक टिकटदेखि सर्वाधिक कमाउने फिल्मको सूची सार्वजनिक,"काठमाडौँ — चलचित्र विकास बोर्डले आफ्नो २५औं वार्षिकोत्सवका अवसरमा विगत २५ वर्षमा सर्वाधिक कमाइ गर्ने फिल्मको सूची सार्वजनिक गरेको छ । कार्यक्रममै बोर्डले नेपालको पहिलो फिल्म 'आमा'को पोस्टर हुलाक टिकटमा समावेश गरेको घोषणा गरेको छ ।बोर्डले दिएको सूचीअनुसार पूर्णबहादुरको सारङ्गी ४६ करोडभन्दा बढीको कमाइले सूचीको प्रथम पंक्तिमा छ भने 'कबड्डी ४' ले २१ करोडभन्दा बढी कमाउँदै दोस्रो स्थान ओगटेको छ ।१२ गाउँ, छक्का पञ्जा ४, जारी, छक्का पञ्जा, महाजात्रालगायत फिल्म क्रमश ३, ४, ५, ६ र ७ औं स्थानको सूची अटाएका छन् । प्रदर्शनरत 'उनको स्वीटर' पनि सार्वाधिक कमाइ गर्ने फिल्मको १२ औं स्थानमा परेको छ ।अभिनेत्री केकी अधिकारी अभिनित फिल्म 'बोक्सीको घर' १० करोडको कमाइसँगै सूचीको १४ औं स्थानमा परेको छ । यो सूचीको २५औं स्थानमा भने दीपेन्द्र के खनाल निर्देशित 'पशुपति प्रसाद २-भष्मे डन' छ । यो फिल्मले ७ करोडभन्दा बढीको कमाइ गरेको छ ।पुजार सार्की, प्रेमगीत ३, परदेशी २, अञ्जिलादेखि दिमाग खराब, छ माया छपक्कै, शत्रु गते लगायतका फिल्म पनि सर्वाधिक कमाइ गर्ने फिल्ममा पर्छन् ।'आमा'को हुलाक टिकट अनावरणमा फिल्मकी अभिनेत्री भुवन चन्द, चैत्य देवी, बसुन्धरा भुसाल, सञ्चारमन्त्री पृथ्वी सुब्बा गुरुङ, बोर्ड अध्यक्ष दिनेश डीसी, हुलाक सेवा विभागका महानिर्देशक मनमाया भट्टराई पंगेनी उपस्थित थिए । टिकटमा फिल्मको मुख्य अभिनेता र अभिनेत्रीको तस्बिर अंकित छ । नेपाली फिल्मको प्रदर्शनका लागि १० रुपैयाँमा यो टिकट प्रकाशनमा ल्याइएको बोर्डले जनाएको छ ।सञ्चारमन्त्री गुरुङले असोज १५ लाई चलचित्र दिवस घोषणा गरेको पनि कार्यक्रममै जानकारी गराए । 'चलचित्रको ६० वर्षको गौरवमय इतिहास बोकेको अवसरमा हामीले चलचित्र आमाको प्रदर्शन मितिलाई ध्यानमा राख्दै असार १३ गतेको मन्त्रिपरिषद्‌को निर्णयअनुसार असोज १५ गते २०८२ चलचित्र दिवस घोषणा गरेका छौं,' उनले भने ।"
असोज १५ लाई ‘राष्ट्रिय चलचित्र दिवस’का रूपमा मनाइने,काठमाडौँ — प्रत्येक वर्ष असोज १५ गतेलाई ‘राष्ट्रिय चलचित्र दिवस’ मनाइने भएको छ । नेपाल चलचित्र विकास बोर्डको २५औँ वार्षिकोत्सवको अवसरमा सोमबार यहाँ आयोजित कार्यक्रममा सञ्चार तथा सूचना प्रविधिमन्त्री पृथ्वीसुब्बा गुरुङले उक्त घोषणा गरेका हुन् ।असार १३ बसेको मन्त्रिपरिषद् बैठकले गरेको निर्णयअनुसार यस्तो घोषणा गरिएको उनले जानकारी दिए । '६० वर्षको गौरवमय इतिहास बोकेको अवसरमा हामीले चलचित्र आमाको प्रदर्शनको मितिलाई ध्यानमा राख्दै असोज १५ लाई राष्ट्रिय चलचित्र दिवसको घोषणा गरेका छौँ । यसले नेपाली चलचित्रको इतिहासलाई उत्सवको रूपमा मनाउने क्रमलाई निरन्तरता दिनेछ ।'त्यस अवसरमा बोर्ड स्थापना भएको वर्ष विसं २०५७ सालदेखि हालसम्म प्रदर्शन भएका सर्वाधिक कमाइ गर्ने २५ चलचित्रलाई सम्मान गरिएको थियो ।
सामाजिक सञ्जालमार्फत दुर्व्यवहार गर्नेविरुद्ध साइबर ब्युरोमा एलिनाको उजुरी,"काठमाडौँ — सामाजिक सञ्जालमा असभ्य र अशिष्ट व्यवहार गर्नेविरुद्ध गायिका एलिना चौहानले नेपाल प्रहरीको साइबर ब्युरोमा उजुरी दिएकी छन् ।सामाजिक सञ्जालमा दुर्व्यवहार गर्नेमध्ये अहिले चार जनाविरुद्ध उजुरी दिएको एलिनाले बताइन् ।केही दिनयता गायिकाद्वय समीक्षा अधिकारी र एलिनाले सामाजिक सञ्जालमा आफूहरूको चरित्र हत्या गर्नेहरूको अकाउन्ट फेसबुकमार्फत सार्वजनिक गर्ने अभियान चलाइरहेका छन् ।त्यसरी सार्वजनिक गरिरहँदा धेरैजसोले माफीसमेत मागेका छन् । तर कतिपय भने झन् हौसँदै एलिनाहरूमाथि गाली गलौज गर्न रोकिएनन् ।‘त्यसरी प्रोफाइल सार्वजनिक गर्दा पनि पटकपटक असभ्य व्यवहार गर्नेहरू चार जनाविरुद्ध उजुरी दिएको छु । बाँकीविरुद्ध पनि उजुरी हाल्छु,’ एलिनाले ईकान्तिपुरसँग भनिन् ।यसका लागि एलिनाले आफ्ना निर्धारित कार्यक्रम स्थगित गर्दै केही कार्यक्रमको मिति सारेकी छन् । ‘यसमा म लाग्नैपर्ने भयो । आफैं खटिएर लागेँ भने मुद्दाले महत्व पाउँछ कि भन्ने लाग्यो,’ उनले भनिन् ।यसबीच एलिना र समीक्षालाईकलाकारदेखि राजनीतिज्ञसम्मको साथरहेको छ । उनको पक्षमा प्रधानमन्त्री केपी शर्मा ओलीले समेत फेसबुकमार्फत ‘साहसी छोरीहरू’ भन्दै पोस्ट गरेका थिए । ‘मलाई अहिले प्रधानमन्त्री निटक व्यक्तित्वहरूले पनि फोन गरेर हामी तपाईंको साथमा छौँ । ती मान्छेहरू फुत्किन्नन् भन्नुभएको छ । मलाई पनि यो कुरादले ऊर्जा थपिएको छ,’ एलिनाले भनिन् ।साइबर ब्युरोमा पनि प्रहरीहरूबाट सकारात्मक रेस्पोन्स मिलेको एलिनाले बताइन् । ‘उहाँहरूले पनि हामी साथमा छौँ, ढुक्क हुनुस् भन्नुभएको छ,’ उनले भनिन् ।अहिले समीक्षा र एलिनाले आफूहरूमाथि भइरहेको असभ्य टिप्पणीविरुद्धको अभियान नै चलाइरहेका छन् ।‘समीक्षासँग पनि यसबारे कुरा भइरहेको छ । हामी सँगसँगै लागिरहेका छौँ,’ उनले भनिन् । अब कोही कलाकारहरूले यो हदसम्मको यातना पाउनु नपरोस् भनेर पनि आफूले यो कदम चालेको एलिनाले बताइन् । ‘यो त अति भयो । पब्लिक फिगरले पनि गल्ती गर्छन् तर सानो गल्ती भयो भने यहाँ उनीहरूलाई मर्न बाध्य बनाइन्छ । सबैको न्यायका निम्ति पनि यो गर्नु जरुरी छ,’ एलिना भन्छिन् ।बिनागल्ती पनि महिला सेलिब्रिटीहरू सामाजिक सञ्जालमा विभिन्न ट्रोल र बुलिङका सिकार भइरहेका छन् ।यसअघि दीपाश्री निरौला, पूजा शर्मा, सुरक्षा पन्त, ऋचा शर्मालगायत थुप्रै कलाकारहरूले सामाजिक सञ्जालमा यातना खेपेका थिए ।सामाजिक सञ्जालमा असभ्य व्यवहार गर्नेहरूको प्रोफाइल सार्वजनिक गर्ने निर्णयको सुरुवात भने ऋचाले गरिन् ।पछिल्लो समय समीक्षाले आफूलाई असभ्य गालीगलौज गर्नेको प्रोफाइल सार्वजनिक गरेपछि भने यो अभियानले तीव्रता पाएको छ ।"
'टेक तामाङ सांगीतिक साँझ'मा १७ गीतको प्रस्तुति,"काठमाडौँ — ‘गीतकार टेक तामाङ सांगीतिक साँझ’ कमलादीस्थित प्रज्ञा प्रतिष्ठानको प्रेक्षालयमा सम्पन्न भएको छ । शनिबार सम्पन्न कार्यक्रममा २५ जना वाद्यवादकसहित डेढ दर्जन गायक-गायिकाले गायन प्रस्तुत गरेका थिए ।अतिरिक्त प्रहरी महानिरीक्षकसमेत रहेका गीतकार तामाङका रचनामा किरण प्रधान, शिव परियार, डेबिट शंकर, रुपक चौधरी, सत्यराज आचार्य, स्वरुपराज आचार्य, संगीता राना प्रधान, प्रदीपराज पाण्डे, कन्काइष्ट राई, सञ्जय तुम्रोक, सुमिना लो, अन्जु पन्त, रेश्मा बमजन, अस्मिता अधिकारी, प्रल्हाद तिमिल्सिनले गीत प्रस्तुत गरे ।गीतकार संघ नेपाल र भीमबहादुर फूलमाया स्मृति पुस्तकालयको सहयोगार्थ सांगीतिक साँझ आयोजना गरिएको हो । सामाजिक सशक्तीकरण र सांस्कृतिक प्रवर्धनमा प्रेरणा दिन कार्यक्रमले सहयोग पुग्ने आयोजक संस्थाका अध्यक्ष एवं कार्यक्रम व्यवस्थापन समितिका संयोजक बसन्त वित्यासी थापाले बताए । नेपाल प्रज्ञा प्रतिष्ठानका पूर्वकुलपति वैरागी काइँलाको प्रमुख आतिथ्यतामा भएको सांगीतिक साँझमा स्रोता-दर्शकको ठूलो संख्यामा उपस्थिति रहेको थियो ।"
'निलम्स अवार्ड २०२५' सम्पन्न,"काठमाडौँ — क्रमश: इन्टरटेनमेन्टको ब्यानरले प्राइड मन्थ २०२५ को अवसरमा 'निलम्स अवार्ड २०२५' आयोजना गरेको छ । अवार्ड 'ट्रान्स' अभियन्ता मेकअप आर्टिस्ट तथा समाजसेवी निलम पौडेलको एकल पहलमा आयोजना भएको हो ।अवार्ड समारोहमा यौनिक अल्पसंख्यक समुदायमा योगदान दिने ७ जनालाई सम्मान गरिएको छ । गायकद्वय नट्टू शाह र पिरु राणा, कोरियोग्राफर तेञ्जु योञ्जन, समाजसेवी तथा डान्सर सुमन श्रेष्ठ ( डल्ली ममी ), मेकअप आर्टिस्ट तथा डान्सर उमिशा श्रेष्ठ, लोक गायक श्याम राना र मेकअप आर्टिस्ट अनिष तामाङ सम्मानित भए । 'युथ अचिभमेन्ट अवार्ड'बाट यस वर्ष अनु शाही ठकुरी, दिनुप मगर र एन्जल सम्मानित भए । 'महामहिम अवार्ड'बाट सुष्मा लामा र केशाङ युडोन सम्मानित बने ।क्रमशः इन्टरटेनमेन्टकी निर्देशक निलम पौडेलले लामो समयदेखि विभिन्न सञ्चारमाध्यममा अभिलेखीकरण भई उनीहरूले भोग्नुपरेको भेदभावलाई प्रकाश पार्दै समुदायको लचिलोपन, साहस र अटल मनोभाव प्रकाश पार्न निलम अवार्ड आयोजना गर्दै आएकी छन् ।"
मेटल गीत 'महाकाली',"काठमाडौँ — नेपालमा हरेक हप्ताजसो नयाँ गीत युट्युबमार्फत सार्वजनिक भइरहेका हुन्छन् । विधागत हिसाबले हेर्ने हो भने पप, फिल्मी र लोकदोहोरी अग्रपंक्तिमा आउँछन् । मेटल विधा यो पंक्तिको पुछारतिर आइपुग्छ । यसको अर्थ नेपालमा यो विधामाथि गीत बन्दै बन्दैन भन्ने पनि होइन । थुप्रै मेटल ब्यान्डले समय अनुकूल मिलाएर मेटल गीत सार्वजनिक गरिरहेका हुन्छन् ।अमेरिकाको क्यालिफोर्नियामा रहेको नेपाली ब्यान्ड 'नेप्क्याली'ले हालै मेटलको विधामा नयाँ स्वादमा 'महाकाली'बोलको गीत पस्केको छ । नेपाली परम्परा, शक्ति र सांस्कृतिक विश्वास समेटिएको यो मेटल संगीतलाई अन्तर्राष्ट्रिय मञ्चमा पुर्‍याउने उद्देश्यसहित बजारमा ल्याइएको हो ।नेपाली लोकधुन, परम्परागत वाद्यवादन, र मन्त्रहरूलाई आधुनिक मेटल र रक संगीतसँग मिश्रण गरिएको 'महाकाली'मा भारी ड्रम, तेज गिटार र गहिरा स्वर सुन्न सकिन्छ । यो गीतलाई ७ पटक ग्रामी मनोनयनमा परेका साउन्ड इन्जिनियर डेनिश मूडीले ध्वनिमा काम गरेका हुन् । उनले यसअघि चर्चित कलाकार डायना रोस, मिस्सी एलियटसँग काम गरेका थिए ।अर्पण कार्कीको स्वर रहेको यो गीतमा सन्नी श्रेष्ठको गितार, फर्नान्डो जर्मिलोको ड्रम, म्याट किलगोरेको बेस समावेश छ । गीतको भिडियोलाई जनिश जोशीले निर्देशन गरेका हुन् ।'नेप्क्याली'ले यो गीतलाई केवल गीत नभई आप्रवासी नेपालीहरूको पहिचान, उनीहरूको संघर्ष, र सांस्कृतिक गौरवसहितको सन्देशका रूपमा हेर्छन् । गीतको भिडियोमा मानव, दानव स्वभाव र महाकालीबीचको रस्साकस्सी प्रस्तुत छ ।"
बेलायतमा रहेका नेपालीको फिल्म प्रदर्शन,"काठमाडौँ — ब्रिटिस काउन्सिलसँगको सहकार्यमा धौलागिरी फिल्म्सले बेलायतमा रहेका नेपाली फिल्मकर्मीको फिल्म नेपालमा प्रदर्शन गरेको छ ।लैनचौरस्थित काउन्सिलभित्रै फिल्मकर्मीहरु तारा मानन्धर, स्वेक राई, सुसन्न कदा लिम्बू, म्याक्सिमस लिम्बू र श्रीष गुरुङका फिल्म देखाइएका हुन् । 'रिल कनेक्सन्स'शीर्षकमा आयोजना भएको यो कार्यक्रममा अस्मिता श्रीषको फिल्म पनि देखाइएको थियो ।नेपालका लागि बेलायती राजदूत रोब फेनको उपस्थितिमा कार्यक्रमको उत्घाटन गरिएको थियो । बेलायतमै बनेका यी फिल्मले निर्माण गरेका भाष्यबाट आफू सिक्न चाहेको कुरा उद्घाटन समारोहमा बेनले सुनाए । प्रदर्शन गरिएका फिल्मले बेलायतमा रहेका नेपालीले ब्रिटिश गुर्खाबाहेक पनि फिल्मकर्ममा कसरी आफ्नो पहिचान स्थापित गराउँदै छन् भन्ने देखायो ।स्वेकको फिल्म 'द पिपुल क्लोजेट टू हेभन टेक्स'ले बेलायतमा भएका नेपालीले पहिचानको सवालमा कसरी प्रश्न गरिरहेका छन् भन्ने विषय समेटिएको थियो । तारा मानन्धरको 'टप टेन लन्डन'ले आप्रवासीहरुको फरक संस्कृति समेटेको थियो भने अस्मिता श्रीषकै फिल्ममा महिलाको फरक विषय समावेश थियो ।फिल्मको प्रदर्शनपश्चात् ती फिल्ममाथि अन्तरक्रिया आयोजना गरिएको थियो । काउन्सिलको कला प्रमुख न्हुज तुलाधरले फरक क्षेत्रका नेपाली यो कार्यक्रममा सहभागी हुँदा खुसी व्यक्त गरे । काउन्सिलले बेलायत र नेपाललाई जोड्न यो कार्यक्रम आयोजना गरेको थियो । कार्यक्रममा बेलायतमा बनेका ६ फिल्म देखाइएका थिए ।"
सय करोड क्लबमा ‘सितारे जमिन पर’,काठमाडौँ — आमिर खान अभिनीत फिल्म ‘सितारे जमिन पर’ ले शनिबारसम्म बक्स अफिसमा १०८.३० करोड रुपैयाँको कारोबार गरेको छ ।अभिनेता आमिर खान फिल्म 'लाल सिंह चड्डा' को असफलतापछि फिल्मी दुनियाँबाट केही समय टाढिएका थिए ।'सितारे जमिन पर'मार्फत कमब्याक गरेका आमिरका लागि यो फिल्मले नयाँ आशा थपिदिएको छ ।जुन २० मा रिलिज भएको यो फिल्मले पहिलो दिनमै १०.७ करोड रुपैयाँको व्यापार गरेको थियो । दोस्रो दिनदेखि नै फिल्मको कमाइमा उल्लेखनीय वृद्धि देखिएको छ ।चलचित्रले पहिलो सातामा ८८.९ करोड रुपैयाँ कमाएको थियो । शुक्रबारको कमाइ ६.६५ करोड रुपैयाँ थियो । शनिबार १२.७५ करोड रुपैयाँ कमाएको थियो । आइतबारको सार्वजनिक बिदामा फिल्मको व्यापार राम्रो हुने अनुमान गरिएको छ ।फिल्मको निर्देशन आर एस प्रसन्नाले गरेका हुन् । आमिर खानसँगै मुख्य भूमिकामा जेनेलिया देशमुख देखिएकी छन् ।
एलिना र समीक्षालाई कलाकारदेखि राजनीतिज्ञसम्मको साथ,"काठमाडौँ — गायिकाद्वय समीक्षा अधिकारी र एलिना चौहानले आफूहरूमाथि सामाजिक सञ्जालमा अभद्र र अशिष्ट शब्द लेख्नेहरूको प्रोफाइल अहिले भटाभट सार्वजनिक गरिरहेका छन् ।उनीहरूको यो अभियानलाई विस्तारै धेरैले समर्थन जनाइरहेका छन् । अभिनेता दीपकराज गिरीदेखि प्रधानमन्त्री केपी शर्मा ओलीसम्मले उनीहरूको कदममाथि समर्थन जनाइरहेका छन् ।शनिबार प्रधानमन्त्री केपी शर्मा ओलीले आफ्नो फेसबुकमार्फत ‘साहसी छोरीहरू’ भन्दै समीक्षा र एलिनाको फोटो पोस्ट गरे ।उनले लेखे, ‘आफू राम्रो देखिन अरूको दोष खोजेर गाली गर्ने, जस्तो कुराको पनि विरोध नै गर्ने र सराप्ने परपीडक प्रवृत्तिबाट समाजलाई बचाउनुपर्छ । समाजलाई उत्तेजनाले गाइड गरेर गलत बाटोतर्फ डोर्‍याउन नदिन र विवेकतर्फ फर्काउन गाली गर्नेहरूलाई सार्वजनिक गरिदिने यी दुई गायिकाको तरिका सही लाग्यो । समाजको हरेक सकारात्मक पहलकर्ताले गाली पाउने प्रवृत्ति अति भइसक्यो । राम्रो गर्न खोज्नेले हिम्मत हार्नु हुँदैन ।’एलिनाले ओलीको पोस्टमा कमेन्ट गर्दै यस्ता मानिसहरूका लागि कडा नियमन बनाउन आग्रह गरिन् ।अभिनेता दीपकराज गिरीले आफूलाई यी दुवै गायिका मनपर्ने बताउँदै सानै उमेरमा उनीहरू कठिन पीडा भोगे पनि त्यहाँबाट घुँडा टेक्दै यहाँसम्म आएकोमा गर्व अनुभूत गरे ।उनले फेसबुकमा लामो पोस्टमार्फत् लेखेका छन्, ‘आफूले समाजको लागि, परिवारको लागि, राष्ट्रको लागि दुई कौडीको काम नगर्ने, तर जो काम गर्नेहरू छन् तिनीहरूलाई नैतिकता सिकाउने, गालीगलौज गर्ने, अभद्रता देखाउने , चरित्रमाथि औँला उठाउने ! यस्तै चलिआएको छ…।’ यसरी अभद्र व्यवहार गर्नहरूविरुद्ध साइबरमा जाँदा पनि कानुनले केही पहल नगर्ने गुनासो उनको पोस्टमा थियो ।‘…ठूला नेतालाई गाली गर्‍यो भने समातेर तु कारबाही सुरू गरिहाल्ने तर अन्य मानिसलाई गरिएको गाली गलौचको त रिपोर्ट भए पनि कस्ले सुन्ने…?’ दीपकले थपे । उनले तीविरुद्ध दुई गायिकाले चलाएको अभियानको तारिफ गरे । ‘तिमीहरूले सामाजिक सञ्जालमै उनीहरूका हर्कत उदाङ्गो पार्ने जुन अभियान चलायौ त्यो एकदमै प्रशंसनीय छ ! दुवै जनालाई शुभकामना,’ दीपकले लेखेका छन् ।अभिनेत्री केकी अधिकारीले पनि आफ्नो फेसबुकमा उनीहरूको अभियानप्रति ऐक्यबद्धता जनाउँदै लेखेकी छन्, ‘भन्छन् नि, अति गर्नु तर अत्याचार नगर्नु ! अत्याचारको मुल्य चुकाउनैपर्छ ।’ त्यसैगरी लेखक, संगीतकर्मी, कलाकार, राजनीतिज्ञहरूले सामाजिक सञ्जालमार्फत उनीहरूप्रति ऐक्यबद्धता जनाइरहेका छन् ।यसरी आफ्नो अभियानमाथि धेरैको साथ र सहयोग पाउँदा एलिनाको मन अहिले शान्त भएको छ । ‘यो आइडिया पहिले नै लगाउनुपर्ने रहेछ । कम्तीमा अरुको लागि पनि उदाहरण भइरहेको छ । यो गर्‍यो भने ट्रोलको सिकार त हुनुपर्दैन,’ एलिना भन्छिन् ।अहिले एलिनालाई धेरै जनाको फोन र मेसेजमार्फत शुभेच्छा आइरहेको छ । ‘गम्भीर विष्ट, बद्री पंगेनी लगायत थुप्रै दाइदिदीहरूले अहिले फोन गरेर शुभेच्छा प्रकट गरिरहनुभएको छ । पहिला गाली गर्नेहरूले पनि अहिले सपोर्ट गर्नेगरी भिडियो हालिरहेका छन् । एउटा सकारात्मक ऊर्जा जागेको छ,’ एलिना भन्छिन् ।यसअघि पनि थुप्रै महिला सेलिब्रिटी ट्रोल र सामाजिक सञ्जालमा दुर्व्यवहारको सिकार बनेका थिए । अभिनेत्री सुरक्षा पन्तमाथि विचार व्यक्त गरेकै कारण सामाजिक सञ्जालमा गाली र दुर्व्यवहार बर्सिइरहँदा उनको समर्थनमा अभिनेत्री ऋचा शर्माले पोस्ट हालेकी थिइन् ।पोस्ट हालेलगत्तै उनीमाथि सामाजिक सञ्जाल र मेसेजहरूमा असभ्य शैलीमा धम्की आउन थाले । त्यतिबेला ऋचाले उनीहरूको पोस्टसहित राखेर प्रोफाइल सार्वजनिक गरेकी थिइन् । प्रोफाइल सार्वजनिक गर्नासाथ उनलाई धम्की दिनेहरूले माफी मागेका थिए ।त्यही कदम गायिका समीक्षाले पनि अपनाइन् । व्यक्तिगत जीवनमाथि प्रहार गर्नेगरी असभ्य टिप्पणी गर्नेहरू त्यसपछि समीक्षालाई माफी माग्न थाले ।ट्रोलको सिकार भइरहेकी एलिनाले पनि त्यसपछि यही उपाय उपयुक्त ठानिन् । ‘केही गल्ती नगरी पनि अरुको अपमान र गाली किन खाने ? अति भएपछि बाध्य भयौँ,’ एलिना भन्छिन् ।"
‘यो मन त मेरो नेपाली हो’ को ट्रेलर सार्वजनिक,"काठमाडौँ — ‘यो मन त मेरो नेपाली हो’ फिल्मको ट्रेलर सार्वजनिक भएको छ ।ट्रेलरमा नयाँ पुस्तालाई नेपाली भाषा, संस्कार-संस्कृतिबारे ज्ञान दिने र यसको संरक्षणको लागि गर्ने संघर्ष देखाइएको छ ।फिल्मले नेपाली भाषा, साहित्य, कला, यसको इतिहासलाई उजागर गरेको निर्देशक मित्र प्रधानले बताए ।असार २७ गतेबाट प्रदर्शनमा आउन लागेको फिल्ममा रोशन श्रेष्ठ, विजय बराल, विल्सन विक्रम राई, बुद्धि तामाङ, आयुषा समाल, नारायण खाती, भुपेन्द्र लिङ्देन ‘मन्त्री’, सुवास भण्डारी, विजय सुब्बा, विजिता परियार, देवराज राजवंशी, भानुभक्त सिटौला लगायतको अभिनय रहेको छ ।"
"छोरा-बुहारी भारतमा कमाउँदै, आमाबुबा मोबाइलमा रमाउँदै","अछाम — कमलबजार नगरपालिका-६ की ५७ वर्षीया धना शाहीलाई केही वर्षअघिसम्म मन भुलाउने बहानाकै खोजी थियो । घरको कामधन्दा सकेर फुर्सदका बेला उनीसँग शून्यता मात्रै बाँकी हु्न्थ्यो । ३ छोरा-बुहारी र २ छोरी-ज्वाइँ काम गर्न भारत पसेका छन् ।मोबाइल चलाउँदै बसेका मंगलसेनका महिला । तस्बिर : मेनुका/कान्तिपुरघरका तीन नातिनातिनी स्कुल हिँडेपछि उनीसँग गफ गर्ने मान्छे पनि कोही हुन्न । यस्तो बेला उनको साथी भएको छ, भारतबाट छोरीले पठाइदिएको मोबाइल ।धना आफ्नो नामसमेत लेख्न जान्दिनन् । कतै हस्ताक्षर गर्नुपरे उनीसँग ल्याप्चेको विकल्प रहन्न । तर मोबाइल चलाउन भने उनलाई कुनै दकस छैन । १० वर्षअघि श्रीमान्‌को मृत्यु भएपछि एक्लो बनेकी धनालाई लाग्छ, एक्लै भए मनमा कुरा खेल्छ । मोबाइल भए मन यसमै भुल्छ ।५ वर्षअघि छोरीले पठाइदिएको मोबाइल हात पर्दा उनलाई कसरी चलाउने भन्ने पीर परेका थियो । कतै खसि पो हाल्छ कि भनेर डर लाग्थ्यो । सुरुवाती दिनमा नातिनातीनाले सिकाएपछि उनी मोबाइल चलाउन अभ्यस्त बन्दै गइन् । धनाले सुनाइन्, 'युट्युब , फेसबुक, टिकटक सबै हेर्छु । हेर्दाहेदै दिन बितेको पत्तै हुँदैन ।'मोबाइल भएपछि धनालाई सारा संसार आफूसँगै भएजस्तो लाग्छ । युट्युब र फेसबुकमा अनेक भिडियो हेर्दा उनलाई संसारमा आफूजस्तै दु:ख भएका मान्छे अन्त पनि रैछन् भन्ने लाग्न थालेको छ । उनले सुनाइन्, 'कति त आफ्नै कहानी जस्तो लाग्छ ।'अक्षर नचिन्ने भएकाले उनी कल लगमा नातिनातिनाले सेभ गरिदिएका आफन्तका तस्बिर हेरेर फोन र भिडियो कल गर्छिन् । भन्छिन्, 'टाढा भएका छोराछोरी पनि साथमै भए जस्तो लाग्छ । कहिलेकाहीँ त यस्तो जमाना पनि आयो भनेर दंग पर्छु ।'धनाकै जस्तो कथा छ, मंगलसेन नगरपालिका-७ की ६२ वर्षीया मनसरा नेपालीको । दुई वर्षदेखि उनका हातका औंला एन्ड्रोइड मोबाइलका स्क्रिनमा अभ्यस्त छन् । उनका छोरा-बुहारी सबै भारत छन् । घरमा उनी दुई नातिनातिना हेरेर बसेकी छिन् । ७ वर्षअघि श्रीमान्‌को मृत्यु भएपछि उनी एक्लो भएकी छिन् । छोरा-बुहारी परदेश भएपछि उनको घरछेउको खेतबारी पनि बाँझै छ । नातिनातीना स्कुल हिँडेपछि उनलाई घरमा शून्यताले राज गरेजस्तो लाग्थ्यो । यहिले यही मोबाइल उनको साथी बनेको छ ।उनको गाउँमा राम्ररी इन्टरनेट टिप्दैन । दिउँसो उनी वडा नम्बर ७ को कार्यालय छेउमा जान्छिन् । त्यहाँ नेपाल टेलिकमको नेट राम्ररी चल्छ । 'मोबाइलमा पैसा हाल्न पनि जानेको छैन । बम्बैबाट छोरा-बुहारीले हालिदिन्छन् । यता पढेलेखेकाहरुसँग महिनाको डाटा प्याक तानिमाग्छु । नेट चल्ने ठाउँमा आएर हेर्छु । डाउनलोड गरेको भिडियो भने राति हेर्छु,' उनले हाँस्दै सुनाइन् ।साथमा मोबाइल भएकाले उनलाई संसार आफूसँगै भएजस्तो लाग्छ । देश दुनियाँका खबर सबै थाहा पाएजस्तो लाग्छ । तर आफ्नो गाउँमा राम्ररी नेट नटिप्ने कुराले भने उनलाई दिक्क बनाउँछ । त्यही भएर उनी जनप्रतिनिधि वा अन्य सरोकारवाला भेट्नेबित्तिकै गाउँमा नेट नचलेको गुनासो गर्छिन् । भन्छिन्,‘गाउँमा नेट चलेको भए कति सजिलो हुन्थ्यो । तर हाम्रा कुरा कोही सुन्दैनन् ।’मंगलसेन-७ का ७७ वर्षीय मंगलबहादुर नेपालीले जीवनका उर्वर समय भारतमा काम गरेर बिताए । अहिले उनका तीन छोरा कामको खोजीमा उनकै पदचाप पछ्याउँदै भारत नै पसेका छन् । बुढ्यौलीका दिन उनी घरमा बिताइरहेका छन् ।आफ्नो नामसमेत लेख्न नजान्ने उनले भारतमा हुँदा पढेलेखेका मान्छेसँग हारगुहार गरेर चिठी लेखिमाग्थे । छोराहरुलाई सन्चो-बिसन्चो खबर पठाउँथे । घरको खबर पनि उनी महिनौं दिनपछि चिठीबाटै थाहा पाउँथे । ती दिनमा उनी कहिले चिठी लेख्ने मान्छे खोज्दै हिँड्थे, कहिले चिठी पढिदिने मान्छे खोज्दै । उनले सुनाए, ‘अरुले चिठी लेखिदिँदा उनीहरुले आफ्नो शैलीमा लेख्थे । चिठी लेखिमाग्नेको भावना कसले समेट्ने ? मनमा भएका कुरा लेखिमाग्न मन लाग्थ्यो । तर सम्भव हुँदैनथ्यो ।’८ वर्षअघि श्रीमती बितेपछि उनलाई एक्लो बुढेसकाल कसरी बिताउने भन्ने लागेको थियो । कान्छी बुहारी र चार नातिनातिना घरमा भए पनि उनीहरु आफ्नै व्यस्ततामा हुन्छन् । यस्तो बेला उनको साथी भएको छ, मोबाइल ।अक्षर नचिनेर के भो र उनी फोटो हेरेर छोरा-बुहारी र बरु आफन्तलाई फोन गर्छन् । सुखदु:ख साटासाट गर्छन् । म‌ंगलले सुनाए, 'चिठीपत्रका दिन त कुनै समयको कथाजस्तो पो लाग्छ ।'"
नेपाली खानाको स्वाद विश्वभर चखाइरहेछन् सन्तोष,"काठमाडौँ — सन् २०२१ मा बीबीसी मास्टर सेफ भएपछि लण्डनबाट सुरु भएको सन्तोष साहको यात्रा अहिले विश्वभर फैलिँदो छ । नेपाली खानाको पहिचान विश्वभर फैलाउने उद्देश्यले सक्रिय उनलाई विभिन्न देशमा जान भ्याइनभ्याइ छ ।बीबीसी मास्टर सेफ जितिसकेपछि संसारभर उनको वाहवाही चुलियो । उनले उक्त प्रतियोगितामा बनाएको कोदोको खिरको चर्चा अझ बढी भयो । धेरैले उनले बनाएको खानाको स्वाद लिन चाहन्थे । त्यसैलाई लक्षित गरी लण्डनमा चार महिनासम्मका लागि उनको विशेष कार्यक्रम आयोजना गरिएको थियो । यो उनको पहिलो ‘पप–अप' थियो ।'म बीबीसी मास्टर सेफ भएपछि धेरैले खोजी गर्न थाले, म त्यो समयमा इन्डियन रेस्टुरेन्टमा काम गर्थें, रेस्टुरेन्टको मेन्युमा नेपाली परिकार थिएनन्, त्यसैले लण्डनमै कार्यक्रम आयोजना गरिएको थियो,' सेफ साहले भने । उनको माग यति थियो कि उक्त कार्यक्रमको टिकट बिक्री खुलाएको दुई घण्टामै ‘सोल्डआउट' भयो ।उक्त पप–अप विभिन्न मितिका लागि आयोजना गरिएको थियो । एउटा कार्यक्रममा औसतमा २० देखि २२ जनाका लागि मात्रै सहभागी गराइएको थियो । चार महिनासम्म सञ्चालन हुने कार्यक्रमका लागि राखिएका ६०० टिकट निमेषभरमै सकियो ।लण्डनको कार्यक्रम सकेपछि सोही वर्ष स्कटल्याण्डबाट पप–अपका लागि निम्तो आयो । स्कटल्यान्डमा नेपाली समुदायले नेपाली रेस्टुरेन्टमा विशेष कार्यक्रम आयोजना गरेका थिए । सेफ साहले त्यहाँ पनि आफ्नो पाककलाको कौशल पस्किए ।त्यसको केही समयपछि मास्टर सेफका चार जना विजेताका लागि लण्डनमै विशेष कार्यक्रम आयोजना गरियो । सबैका दुई–दुई कोर्स हुने गरी आठ कोर्सको मेन्यु बनाइएको थियो । लगातारका कार्यक्रमले उनको चर्चा अझ चुलियो । विभिन्न देशबाट पप–अप कार्यक्रमका लागि माग आउन थाल्यो । साहलाई लाग्यो, नेपाली खानालाई विश्वभर फैलाउने यो उपयुक्त माध्यम बन्न सक्छ ।त्यसपछि साहले आफ्नो पाककलालाई एउटा होटल वा रेस्टुरेन्टमा मात्रै सीमित नराखी विश्व यात्रालाई निरन्तरता दिने योजना बनाए । तत्कालीन समयमा उनले नेपालमै मिथिला थालीका नाममा रेस्टुरेन्ट सुरू गरेर यतै व्यवसाय गर्ने सोच बनाए पनि नेपाली खानालाई विश्वभर प्रवर्द्धनको कार्यक्रमलाई पनि निरन्तरता दिनुपर्छ भन्ने सोच बनाइसकेका थिएनन् ।सन् २०२२ मा जर्मनी र स्वीट्जरल्यान्डमा पप–अप कार्यक्रम आयोजना गरे । अमेरिकामा पहिलो पटक जाँदा १४ ठाउँमा पप–अप आयोजना गरिएको थियो । जसमा सुरूआतमै सबै टिकट सोल्डआउट भएका थिए । यही सिलसिलामा साहले अस्ट्रेलियाका चार वटा र न्युजिल्यान्डका पाँच सहरमा पप–अप कार्यक्रम सम्पन्न गरे । अब भने उनको तालिकामा क्यानडा र जापनमा पप–अप कार्यक्रम बनिरहेको छ ।साह आगामी जुलाईमा अमेरिका जाँदै छन् । त्यसपछि जर्मनी जाने तालिका छ । नेपाली खाना पकाउँदै विश्व यात्रा सुरू गरेका साहले नेपालमा पनि निजी स्तरमा पप–अप आयोजना गरिरहन्छन् । केही समय अघि नेपालका एक मात्र डलर अर्बपति विनोद चौधरीको वैवाहिक वार्षिकोत्सव र अर्को चौधरीका पाहुनाका लागि मिथिला थालीमै विशेष पप–अप आयोजना गरेका थिए । 'समयले भ्याएसम्म नेपालमै पनि पप–अप सो आयोजना गरिरहेको हुन्छु, विभिन्न संस्था तथा व्यक्तिका लागि केही कार्यक्रम आयोजना भइसकेका छन्,' सेफ साहले भने ।उनले च्यारिटीका लागि पनि पप–अप गरेका छन् । स्वीट्जरल्यान्डमा विदेशीमाझ गरिएको च्यारिटी पप–अपबाट संकलन रकम नेपालमा ल्याएर बोल्न र सुन्न नसक्नेहरूका लागि खर्च गरिएको थियो । उक्त रकमले पोखरामा बोल्न र सुन्न नसक्ने अपाङ्गता भएकालाई हस्पिटालिटीसम्बन्धी तालिम दिइएको थियो । त्यसबाहेक उदयपुरको बेलटार अस्पतालको क्यान्टिन निर्माणका लागि पनि गेट कलेज र पाटाको सहकार्यमा अन्नपूर्ण होटलमा पप–अप आयोजना गरिएको थियो । जसमा २०० भन्दा बढी मानिसहरू थिए । त्यसबाट सङ्कलत भएको रकम अस्पतालको क्यान्टिन निर्माणमा खर्चिएको थियो ।साहका अनुसार उनको विश्व यात्राका क्रममा ठाउँअनुसार मेन्यु पनि आवश्यकताअनुसार परिवर्तन भइरहन्छ । तर नेवारी परिवकार वः अर्थात बारा र साँधेको भोगटे भने कहिल्यै नछुट्ने परिकारमा पर्छन् । यात्राका क्रममा उनलाई आउने अधिकांश प्रतिक्रियामध्ये एउटा हो, नेपाली खाना पस्कने उनको शैली ।साहले बनाएको जुजु धौ (दही) को परिकारलाई धेरैले मन पराएका छन् । जुजु धौमा स्मोकी फ्लेवर, हिमालयन मह, गुराँसको फूल उमालेको पानी, जाम र जेरी क्रम्बल गरिएको बेक्ड जुजुधौ अधिकांशले मन पराउने परिकारमा पर्छ । साथै भाङको पातको पकौडा पनि धेरैले मन पराएका छन् । भाङको पातको पकौडामा डल्ले खुर्सानी, चाट मसला मिश्रण गरिएको हुन्छ । त्यसैगरी मासको दाल, याक चिज मिसाइएको काँचो केराको फुलौरा पनि साहको उत्कृष्ट परिकारमा पर्छ ।विश्व यात्राका दौरानमा अमेरिकामा आयोजना भएको ममः महोत्सवमा उनले बनाएको कोदोको खिर खानेहरूले मुक्तकण्ठले साहको प्रसंशा गरेको सम्झाना साहलाई अझै ताजा छ । उनले अधिकांश स्थानमा १० देखि १७ कोर्ससम्मको मेन्यु बनाउँछन् । नेवारी, मधेसीलगायतका खानालाई आधुनिक ‘फ्लेवर' दिएर ‘सर्भ' गर्छन् ।"
खोरसोरमा ‘कली’ जन्मिँदा छायो खुसी,"चितवन — सौराहा आडको खोरसोर हात्ती प्रजनन केन्द्रमा मंगलबार नयाँ जन्मिएको छावा (हात्तीको बच्चा)को न्वारनको तयारी भइरहेको थियो। छावा जन्मिएको १२औँ दिनमा हुने न्वारन खोरसोरका लागि नयाँ होइन। लगभग तीन महिनाअघि चैत २० गते पनि खोरसोरमा छावाको न्वारन गरिएको थियो।तर मंगलबार अलि फरक पोथी छावाको न्वारन हुँदै थियो। खोरसोरमा ‘कली’ अर्थात् पोथी छावा नजन्मिएको लामो समय भएको थियो।‘साढे तीन वर्षपछि बल्ल खोरसोरमा पोथी छावा जन्मियो। यो बीचमा लगातार तीन–चार वटा भाले छावा जन्मिँदा भाले नै जन्मन्छ कि जस्तो लागेका थियौँ। तर पोथी जन्मिँदा खुसी लाग्यो,' खोरसोर हात्ती प्रजनन केन्द्रका प्रमुख मनपुरन चौधरीले भने। पण्डित राखेर विधिपूर्वक पूजा गरेपछि चितवन निकुञ्जका प्रमुख संरक्षण अधिकृत गणेश पन्तको सल्लाहमा छावाको नाम ‘विनम्रकली’ राखिएको हो।तीर्थमानकलीको तेस्रो सन्तानका रूपमा विनम्रकली जेठ ३० गते जन्मिएको हो। यसअघि तीर्थमानकलीबाट एक भाले रामसारगज र एक पोथी सिमसारकली जन्मिएका छन्। हात्तीको नाममा भाले भए ‘गज’ या ‘प्रसाद’ र पोथी भए ‘कली’ या ‘माला’ जोड्ने चलन छ। पोथी हात्ती प्रायः १० वर्षको भएपछि गर्भवती हुने केन्द्र प्रमुख चौधरीले बताउँछन्। गर्भाधान भएको २२ महिनापछि छावा जन्मिन्छ।छावा जन्मेपछि विधिपूर्वक न्वारन गर्ने परम्परा पूरानै हो। पहिले पहिले हात्तीको छावा जन्मिँदा न्वारन खोरसोरमा भए पनि नाम दरबारबाटै तय हुने गर्थ्यो। २०६२/६३ को जनआन्दोलनपछि त्यो क्रम टुटेको हो। २०६३ सालको जेठ ११ मा जन्मिएको छावालाई दरबारबाट होइन, निकुञ्जका अधिकारीबाटै ‘लोकतन्त्रकली’ नाम दिइएको थियो। लामो समयपछि खोरसोरमा पोथी छावा जन्मिँदा निकुञ्ज प्रमुख पन्त पनि हर्षित देखिएका थिए।‘तीन–साढे तीन वर्षयता पोथी बच्चा पहिलो पटक जन्मिएको हो। केन्द्रका लागि पोथी भए राम्रो हुन्छ। किनभने यहीँबाट हात्ती उत्पादन गरेर प्रयोगमा ल्याउने हो। भाले मात्रै भए प्रजननका लागि त्यति उपयुक्त हुँदैन,' प्रमुख संरक्षण अधिकृत पन्तले भने। निकुञ्जका तथा अन्य निजी तवरमा पालेका पोथी हात्तीहरू जङ्गली भाले हात्तीबाट गर्भवती हुने गरेका छन्।चितवन निकुञ्जमा डुल्ने जङ्गली भाले हात्तीहरू ‘रोनाल्डो,' ‘ध्रुवे,' ‘गोविन्दे’बाट यहाँका पोथी हात्तीहरूमा गर्भाधान हुँदै आएको छ। घरमा पालेका भाले हात्तीबाट गर्भाधान भएर बच्चा जन्मिएको खासै नभएको प्रजनन केन्द्र प्रमुख चौधरीको भनाइ छ। त्यसैले पोथी छावा जन्मनु राम्रो भएको उनले बताएका छन्। पछिल्लो समय लगातार जसो भाले छावा जन्मनु सोचनीय विषय भएको निकुञ्ज प्रमुख पन्तको भनाइ छ।‘खै किन यस्तो भइरहेको छ? यसको अध्ययन हुनु जरुरी देखिन्छ। कतै जलवायु परिवर्तनको असरले गर्दा हात्तीमा भाले–पोथी बच्चाको अनुपात पहिलाको भन्दा फरक आएको त होइन? यो अनुमानको विषय हो। यसमा अध्ययन आवश्यक छ,' पन्तले भने। चितवन राष्ट्रिय निकुञ्जअन्तर्गत रहने गरेर खोरसोरमा विसं २०४४ मा हात्ती प्रजनन केन्द्र स्थापना गरिएको हो। त्यसयता हालसम्म ६७ वटा बच्चा जन्मिएको केन्द्र प्रमुख चौधरीले जानकारी दिए।निकुञ्जका सरकारी हात्ती गस्ती लगायत संरक्षण प्रयोजनमा प्रयोग गरिन्छन्। चितवनसहित बाहिर पनि यहाँबाट हात्ती पठाउने गरिएको छ। चितवन निकुञ्जमा मात्रै हाल ५७ वटा हात्ती रहेको र तीमध्ये ३१ वटा भाले र २६ वटा पोथी रहेको चौधरीले बताए। पोथीभन्दा भाले हात्ती धेरै हुँदै गएका बेलामा केन्द्रमा पोथी हात्ती जन्मँदा सबै खुसी भएको उनले बताएका छन्।"
पाँचै छोराको खबरदारी गरिरहने आमा,"काठमाडौँ — संसारमा कसैसँग तुलना नै नहुने कुरा के होला ? एमालेका प्रमुख सचेतक महेशकुमार बर्तौला भन्छन्, ‘आमाको माया ।’ स्मृतिमा विचरण गरिरहँदा सन्तानका लागि आमाले गरेका त्यागका शृङ्खला महेश सम्झन्छन् ।‘र, त्यो आज पर्यन्त छ,’ हृदयको अन्तरआवाज सुनाउँदै उनी आफैंलाई प्रश्न गर्छन्, ‘आमाको स्नेहभन्दा माथि कुनै उचाइ होला र ?’आमाले त्यतिबेलाबाट गुमाउन सुरु गरिन्, जतिबेला संसारकै सबैभन्दा विशाल कुरा प्राप्त गरेको महसुस गरिन् । आमाले महसुस गरेका ती विशाल कुराहरू के थिए ? ‘रमेश, दिनेश, उमेश, महेश र नरेश,’ उनी आफूसहित पाँच भाइहरूका नाम लिन्छन् । सानुमाया बर्तौला आफ्ना छोराहरूलाई सुनाउँथिन् प्रसव पीडाका कथा । सुनाउँथिन् त्यो घनघोर पीडापछिको प्राप्ति र त्यसले दिएको तृप्ति ।दाइ रमेश जन्मिनुअघि परिवार र समाजका लागि आमाको स्वास्थ्यभन्दा बढी चासो र चिन्ता थियो, ‘छोरा हो कि छोरी भनेर ?’ जागिरे महेशका बा त्यसबेला घरबाहिर थिए । सानुमायाले कसैको सहायताबिनै असह्य प्रसव पीडा सहिन् र जन्माइन् पहिलो छोरा रमेश । रमेश जन्मेपछि सबैको अनुहार उज्यालियो । ‘छोरा जन्मियो, भाग्यमानी रहेछ,’ महेश त्यतिबेलाको सामाजिक मनोविज्ञान उधिन्छन् ।मकवानपुरको नामटारमा २०१६ मा जन्मिइन् सानुमाया । उनको विवाह नामटारकै गोविन्द बर्तौलासँग भयो । बिहेपछि सखारै ३ बजे उठ्नु, घर पोत्नु र आँगनमा घाम पर्नुअघिसम्म घरधन्दा सक्ने दिनचर्या थियो उनको । साधारण लेखपढ गरेकी थिइन् । गोविन्दले भने एसएलसी पास गरेका थिए, उनी शिक्षण पेसामा थिए । त्यो जागिर पनि २०३९ मा गुम्न पुग्यो । त्यही वर्ष उनलाई नजिकका नातेदारले प्रधानपञ्चमा उठ्न हौस्याए । गोविन्द चुनावमा होमिए । ‘तर जसले हौस्याएर बुबा चुनावमा उठ्नुभयो, उम्मेदवारी दर्ता गर्ने दिन बुबालाई हौस्याउने व्यक्ति पनि उहाँको प्रतिस्पर्धीर् भएर उठ्नुभयो,’ महेश सुनाउँछन् ।महेशका अनुसार ठूलाबा नाता पर्ने ती व्यक्तिले बालाई उम्मेदवारी दर्ता गर्ने बेलामा भनेका थिए, ‘बाबु मलाई सबैको दबाब आयो । जसले जिते पनि दाजुभाइले नै जित्ने हो । अब हामी प्रतिस्पर्धा गरौं ।’ चुनावमा गोविन्दले झिनो मतले हारे । न जागिर, न राजनीति । लामो समयसम्म उनी निराश भए । ‘बहुदलपछि भने फेरि बुबाले जागिर ज्वाइन गर्नुभयो,’ महेश सुनाउँछन् ।जागिरे जीवनकै कारण गोविन्द बढीजसो घरबाहिर भए । घरको सबै भार सानुमायाको थाप्लोमा पर्‍यो । त्यसमाथि बच्चा जन्माउँदा त उनी जहिल्यै एक्लै पर्ने । २०४० मा महेश जन्मिने बेलामा पनि त्यस्तै भयो । ‘व्यथा लाग्दा ममी घरबाहिर हुनुहुन्थ्यो रे । घिस्रिँदै–घिस्रिँदै घरमा आउनुभयो रे । म जन्मेपछि सालनाल पनि आफैंले काट्नुभयो रे,’ उनी आमाले सुनाएका घटनाको बेलिबिस्तार लगाउँछन् । हस्पिटल जाने सुविधा पनि कहाँ थियो र ? महेशका पाँचै दाजुभाइ घरमै जन्मिए । कान्छो भाइ नरेश जन्मिँदा भने धूमिल स्मृति छ महेशलाई । त्यो दिन सानुमायाले जेठो छोरालाई भनिन्, ‘मलाई आज गाह्रो भएको छ । तिमी स्कुल नजाऊ ।’बिहानैदेखि आमालाई गाह्रो भएको छोराहरूले चाल त पाएका थिए, तर के भएको भन्ने भेउ थिएन । बाँकी छोराहरूलाई भने सानुमायाले स्कुल पठाइन् । ‘हामी दिउँसो स्कुलबाट घर आउँदा सानो भाइ आमाको काँखमा थियो । दाइले ममीलाई ज्वानोको झोल खुवाइरहनुभएको थियो,’ महेश आफूलाई चमत्कारझैं लागिरहेको त्यो अनौठो दृश्यबारे सम्झिन्छन् ।आमा जति मायालु थिइन्, उति नै कडा पनि । छोराहरूको बदमासीलाई रोक्ने आमाको एउटै कडी थियो, लट्ठी । लट्ठी बोकेर आमा पछिपछि, आफूहरू अघिअघि भएका थुप्रै दृश्य महेशलाई अहिले पनि ताजा छन् । एक पटक चार दाजुभाइ घरको बुइँगलमा खेल्दाखेल्दै झगडा गर्न थाले । थाहा पाएर रिसले चुर भएकी आमा हातमा लट्ठी बोकेर बुइँगल उक्लिइन् । आमाको पिटाइबाट जोगिन चारै जना बुइँगलबाट हाम फाले । तर, आमा रोकिइनन् । उनीहरू भागिरहे । आमाको रिस मत्थर भएपछि मात्र उनीहरू घर फर्किए ।महेशका माइलो दाइ स्कुल जान भनेपछि सधैं अटेर गर्ने । आमा दाइलाई स्कुल पुर्‍याएर घर फर्किन्थिन् । घर पुग्दा त आफूले स्कुल पुर्‍याएको छोरा मस्तसँग आँगनमा खेलिरहेको हुन्थ्यो । आजित भएकी आमाले सिस्नु लगाएरै स्कुल लिएर गइन् । ‘त्यसरी स्कुलमा पढ्न अटेरी गर्ने दाइ आईकममा बोर्ड फर्स्ट भए । त्यसमा सबैभन्दा धेरै खुसी आमा नै हुनुभयो,’ महेश सम्झन्छन् ।महेशचाहिँ सानुमायाले कम पिट्ने छोरामध्येमा पर्थे । उनी आमाले गर्ने घरका सारा धन्दाहरू गरिदिन्थे । उनी घर पोत्ने, खाना बनाउनेदेखि घाँस काट्ने र खेत जोत्नेसम्म घरका अधिकांश कामहरू गर्थे । तीजका बेलामा वरिपरिका आमाहरू माइत जान्थे । तर घरको कामले आमा जहिल्यै माइत जानबाट वञ्चित हुने । एक समयपछि आमाले गर्ने कामको जिम्मा आफूले लिएर महेशले मामाघर पठाउन थाले । ‘त्यही भएर हजुरबा–हजुरआमाले पनि साइँलो नातिका लागि विशेष केही पठाइदिनुहुन्थ्यो,’ महेश सम्झन्छन् । कान्छो भाइ हुर्काउन भने चार दाजुभाइले उत्तिकै सहायता गरे ।सानैदेखि दाजुभाइहरू एउटा कुरामा निकै सचेत थिए, ‘आमालाई रुवाउनु हुन्न ।’ आमाको आँखामा आँसु देख्दा उनीहरूको मन बिझाउँथ्यो । एक पटक घरझगडा पर्दा बाले आमालाई हात लगाए । आमाले रुँदै महेश र माइलो दाइलाई मामाघर पठाइन् । महेश र दिनेश मामाघर पुगेर झगडाको बेलिबिस्तार लगाए । मामाघरको हजुरबा उनीहरूसँगै घर आए र बालाई झपारे । पाँच सन्तानलाई आमाको स्नेह बरोबर थियो । छोराहरू बुझ्दै गएपछि आमाका निम्ति साथीजस्तो भए । आमालाई धेरै माया गर्दा ‘तिमी’ सम्बोधन गर्थे । रिसाएको बेला भने ‘तपाईं’ सम्बोधन गर्थे । अहिले पनि त्यो सम्बोधन कायमै छ ।एक्लो ज्यानले पाँच सन्तान हुर्काउनु सजिलो थिएन । तर सानुमायाले कहिल्यै आफूलाई भएको पीडा छोराहरूलाई सुनाइनन् । महेशलाई अझै पनि ती दिन सम्झना छ, ‘जतिबेला खाना खाने बेला भान्सामा कहिलेकाहीं भाग कम हुन्थ्यो । आमा पहिला छोराहरूलाई खुवाउनुहुन्थ्यो, बाँकी नरहँदा भोकै पनि बस्नुहुन्थ्यो । पाउने कुरा कहिल्यै नसोच्ने, सधैं गुमाउने मात्र । त्यो पनि छोराहरूका लागि ।’ आमाको यो असाधारण माया सम्झेर महेश चकित पर्छन् ।महेशलगायत चार भाइलाई आमापछिको योगदान भने जेठो दाइ रमेशको रह्यो । सानैदेखि आमाका सारथी बने रमेश । एसएलसीअघिसम्म आमालाई जेठो छोराको खुब चिन्ता थियो । जेठो दाइ गाउँमा फाइटरजस्तै थिए । साथीहरूसँग उनी समूहमा फाइट खेल्थे । जुत्ताभित्र चक्कु बोकेर हिँड्थे । आमाले त्यो थाहा पाएर साफ झपारेको सम्झना छ, महेशलाई । तर बिस्तारै रमेशलाई घरको जेठो हुनुको बोधले थिच्दै गयो । दाइ अभिभावकजस्तो बन्न थाल्नुभयो । भाइहरूको जिम्मेवारी निर्वाह गर्नुपर्‍यो । दाइले राम्रो बाटो समात्नुभयो । अनि हामी पनि दाइकै बाटोमा हिँड्यौं,’ महेश सुनाउँछन् ।एसएलसी दिनासाथ रमेश घरलाई सहायता हुन्छ भनेर जागिरका लागि इन्डियातिर हान्निए । तीन महिनाको अवधिमा केही रकम कमाएर ल्याए । एसएलसी पास भएपछि शिक्षण गर्न थालेका दाइ अहिलेसम्म विद्यार्थीहरूकै माझ रमाइरहेका छन् । दाइले जागिर खान थालेपछि भने घरको आर्थिक अवस्थामा परिवर्तन आउन थालेको थियो ।महेशको विद्यार्थी राजनीतिको सुरुवात २०५३ मा कक्षा ७ पढ्दादेखि सुरु भएको थियो । त्यसअघि उनीभित्र राजनीतिक झिल्को बाल्ने काम दुई घटनाले गरेका थिए ।‘थाहा’ अभियन्ता रूपचन्द्र विष्ट बेलाबेला उनकै घरछेउको बाटो हुँदै हिँड्थे । एकपल्ट स्कुलबाट घर फर्कंदै गर्दा बालक महेशलाई रूपचन्द्रले परबाट उनकै शैलीमा बोलाए, ‘ए भाते, यता आइजो ।’ महेश आज्ञाकारी छात्रझैं रूपचन्द्रको नजिक गए । स्कुले पोसाकमा रहेका महेशको सर्टको कलर हरियो थियो । मिरमिरे स्मृतिको झ्यालबाट उनी चियाउँछन्, ‘उहाँले सिम्रिक कलरको थाहा लेखेको छाप मेरो सर्टमा लगाइदिनुभयो र हिँड्नुभयो । त्यही ड्रेस लगाएर स्कुल गएपछि कक्षा शिक्षकले मुर्मुरिँदै गाली गर्दै भन्नुभयो– यो लगाएर भोलिबाट स्कुल आउने हैन ।’ घर गएर धुँदा पनि त्यो कलर गएन । नयाँ सर्ट किन्ने अवस्था पनि थिएन । शिक्षकको गाली खाएरै भए पनि उनी सर्टमा त्यो थाहाको छाप बोकेर स्कुल आउजाउ गरिरहे ।२०५० जेठ ३ मा मदन भण्डारीको दासढुंगा दुर्घटनामा निधन भएको थियो । भण्डारीको मृत्युले सिंगो देश स्तब्ध थियो । उनको अस्तु सेलाउन त्यतिबेला हिरण्यलाल श्रेष्ठ हाते माइक गर्दै महेशको गाउँ पुगेका थिए । ‘उहाँको अस्तु सेलाउन पनि देशभरि लगिएको छ । उनको सम्मानमा यति धेरै मान्छे शोक मनाइरहेका छन् । नेता त यस्तो पो बन्नुपर्छ भन्ने लाग्यो,’ महेश सम्झन्छन् । पछि कक्षा ७ मा पढ्दा अनेरास्ववियुको संगठन बनाउन सिनियरहरू आएका थिए । त्यहाँ मदन भण्डारीको प्रशंसा गरेपछि महेशले सोचे, ‘मदन भण्डारीको पार्टी भए त लाग्छु ।’त्यसपछि विद्यार्थी राजनीतिमा सक्रिय महेश क्याम्पस हुँदै केन्द्रीय अध्यक्षसमेत भए । २०७९ को प्रतिनिधिसभा चुनावमा मकवानपुर–२ बाट विजयी भए । महेशको राजनीतिक यात्रामा आमा सधैं दाहिने भइन् । टाढा–टाढासम्म कार्यक्रममा जानुपर्दा उनले कहिल्यै पनि रोकिनन् । बरु बिस्तारै स्थानीय पत्रिकाहरूमा छोराको नाम र फोटो छापिँदा भने फुरुङ्ग हुन थालिन् ।महेशका दाइ दिनेश कलेजमा पढाइकै कारण चर्चित भए । सबैले उनलाई दिनेश बर्तौलाको भाइ भनेर चिन्थे । महेशलाई कताकता लाग्थ्यो, ‘म त आफ्नै नामले चिनिनुपर्छ ।’ उनको पढाइ मध्यम थियो । यद्यपि सामाजिक काम र राजनीतिक अभियानबाट भने आफूलाई चौतर्फी चिनाउँदै लगे । उनी कक्षा १२ पढ्दै गर्दा देशमा सशस्त्र युद्ध चलिरहेको थियो । त्यतिबेला युद्धविराम हुँदा उनी एक जना सहयात्रीसँग मेची–महाकाली साइकल यात्रामा हिँडे । यो अभियानको उद्देश्य थियो– युद्धविराम सफल बनाऔं । शान्तिको प्रचार गर्दै हिँडेको ६७ दिनको यात्रामा फेरि युद्धविराम भंग भएको खबर आयो । ‘त्यसबीचमा टेलिफोन पनि भएन, हामी घरपरिवारबाट बेखबर थियौं । हामी हरेक ठाउँ पुगे पनि रेडियो नेपालको सम्पर्कमा पुग्थ्यौं । रेडियोले समाचार बनाउँथ्यो,’ महेश सम्झन्छन् । त्यतिबेला घर पुग्दा चिन्तित मुद्रामा बसिरहेकी आमा छोरालाई देखेपछि अत्यन्तै खुसी भइन् । महेश सांसद बन्दा आमाको आँखामा सबैभन्दा खुसी महसुस गरेका थिए ।अहिले पनि आमा छोराहरूलाई छिनछिनमा फोन गर्छिन् । काठमाडौं बाहिर जानुपर्‍यो भने महेश सधैं आमालाई जानकारी गराउँछन् । ‘म काठमाडौं बाहिर जाँदै छु भने हरेक छिन फोन आइहाल्छ । दिनमा चार पटकसम्म त कहाँ पुग्यौ, के खायौ भनेर सोध्नुहुन्छ,’ महेश सुनाउँछन् । महेश राजनीतिमा सक्रिय भएपछि बेला–बेलामा आलोचना र टिकाटिप्पणी पनि आउँछन् । आमालाई सबैभन्दा चिन्ता यही कुराको हुन्छ आजकल । ‘टीभीहरूमा कहिलेकाहीं आलोचना सुन्नुपर्‍यो भने उहाँ एकदम दुःखी हुनुहुन्छ । धन्न सामाजिक सञ्जालमा आएका कमेन्टहरू पढ्न जान्नुहुन्न । नत्र त अचेत नै हुनुहुन्थ्यो होला,’ महेश हाँस्दै भन्छन् ।एक पटक बालाई त्यस्तै पर्‍यो । एउटा विषयमा बोल्दा अदालतका निर्णयविरुद्ध महेशले संसद्मा बोलेका थिए । उनीविरुद्ध मानहानिको मुद्दा पर्‍यो । ‘मेरो मुद्दाको म्याद तामेली हेटौंडामा भयो । संयोगवश म्याद बुझ्न बा जानुभएछ । सांसद भएर काठमाठौं पठाएको छोरालाई सर्वोच्चबाट मुद्दा । छोरा सिद्धियो भनेर आतिएका बा थचक्कै बस्नुभएछ । केहीबेर अचेतझैं हुनुभएछ,’ महेश प्रसंग जोड्छन् ।महेशका पाँच दाजुभाइ सबै आ–आफ्ना क्षेत्रमा सक्रिय छन् । जेठा शिक्षक, माइलो दाइ हाइड्रो कम्पनीमा सीईओ, महेश सांसद, काइँलो जागिरे र कान्छो अमेरिकामा । आमा पाँचै छोराहरूलाई बारम्बार भनिरहन्छिन्, ‘बरु तिमीहरू पानी खाऊ, भोकै पेट बस । तर कुनै पनि ठाउँमा गलत हात लम्काउने काम नगर । बरु रित्तो गोजीमा पैदल हिँड । विलासिताका नाममा हद पार नगर ।’महेश आमाको कुरालाई पाँचै भाइले शिरोपर गरेको ठान्छन् । जो जहाँ पुगे पनि, जति नै उचाइ लिए पनि आमाले नचाहेको बाटो कुनै दाजुभाइ नहिँडेको लाग्छ महेशलाई । ‘आमा हाम्रो जीवनमा हरेक दिन सीमाभित्रको मेन गेटमा डन्डा लिएर खबरदारी गरिरहनुभएको छ । त्यसकारण पनि हामी हिँड्ने बाटोमा सतर्क छौं,’ महेश गर्विलो सुनिन्छन् ।"
"त्यो श्यामश्वेत नारायणगढ, यो चकाचौंध भरतपुर","चितवन — भरतपुर नगरपञ्चायतको श्यामश्वेत दृश्यदेखि भरतपुर महानगरपालिकाको चकमक उज्यालोसम्मका सबै दृश्य सम्झनामा छन्, रामु परियारसँग ।२०२२ सालमा तनहुँको मनपाङबाट उनका बाबु निर्मल वैधकोटी (परियार) अवसरको खोजीमा यता आएका थिए । तत्कालीन नारायणगढ गाउँपञ्चायतमा कटुवाल बनेर उनले धेरैलाई धेरै खबर सुनाए । यिनै निर्मलका कान्छा छोरा रामु अहिले बदलिँदो सहरको साक्षी भएका छन् ।तत्कालीन नगरपञ्चायतले नै वृक्षारोपण गरेको नगर वनमा २०४७ सालमा वन हेरालुको जागिर खाएका थिए रामुले । तीन वर्षपछि उनले जागिर बदले । भरतपुर महानगरपालिका-३ को कार्यालय नारायणगढ बजारकै व्यस्त पुल्चोकदेखि लगभग डेढ किलो मिटर तल पश्चिममा छ । अहिले यही अफिसमा चार वर्षदेखि कार्यालय सहयोगीको भूमिकामा छन्, ५५ वर्षीय रामु । उनी घर आडैको वडा कार्यालयमा सरुवा भएर आउनुभन्दाअघि उनी भरतपुर नगर कार्यपालिका कार्यालयमा थिए ।उनी कार्यालयमा आएका पत्र दर्ता गर्छन्, चलानी नम्बर राख्छन्, फाँटबाट आउने निर्देशन पूरा गर्छन् । तर यही काम गर्दागर्दै उनले तीव्र गतिमा फेरिएको यो सहरको बदलिँदो आयामलाई नियालेका छन् । कुन चोक कसरी फेरियो, सहर कुन भागतिर कसरी फैलियो र कुन गुल्जार चोक हेर्दाहेर्दै सुनासान बन्न थाल्यो सबै हिसाब उनले राखेका छन् ।पुल्चोकको पश्चिम नदी किनारको बाटो छेवैमा छ शताब्दी पुग्न लागेको एउटा पुरानो चौतारो । यो चौतारोमा कुनै समय कति धेरै पैदलयात्रु र भरिया सुसाउँथे भन्ने सम्झनादेखि अहिलेको व्यस्त पुल्चोक वरपर कति घर थिए भन्नेसम्मका सम्झना उनीसँग छन् । ‘मैले जान्दासम्म पनि त्यहाँ जम्मा ६ घरहरु थिए । दुईवटा टायलले छाएका र अरु खरको छाना भएका,’ उनी पुराना दिन सम्झिन्छन् ।ती ६ मध्ये एउटा घर रामुको थियो । खरले छाएको अनि सालको फलेकले बारेको । २०२७ सालमा यही घरमा जन्मेमा रामुले यही चौतारो र नारायणी नदीको संगता बाल्यकाल बिताए । नारायणीको कञ्चन पानी गाग्रीमा उभाएर ल्याएर खाए । उनले सुनाए, ‘बर्खामा नदीकै पानी खान्थ्यौं । गाग्रीको मुखमा सुतीको कपडा राखेर धमिलो पानी छान्थ्यौं । छानेको पानीमा फिटकिरी राखेर शुद्ध पारिन्थ्यो ।’ तर पानी पिउने यही नारायणी नदी उनले हेर्दा हेर्दैअर्कै भयो । उनले सुनाए, ‘अहिले त बर्खाको भेलको धमिलो नारायणीको के कुरा हिउँदमा पनि पिउन योग्य पानी हुँदैन । अहिले त नारायणीको पानीमा मान्छेले हात खुट्टासमेत हम्मेसी धुँदैनन् ।’हिजोआज नारायणगढ यति व्यस्त र होहल्लाले भरिएको छ कि नजिकै बोलेको सुन्न पनि कानलाई चनाखो राख्नुपर्छ । रामुले आफ्ना बाबु कटुवाल हुँदाताकको समय सम्झिँदै भने, ‘बाले एक चोकमा उभिएर कराएको खबर चारैतिर सुनिन्थ्यो ।’ उनका बाले त्यतिबेला बेलचोक, सहिद चोक, लीला चोक, पुतली बजार, जहाँ अलिक झुरुप्प घर थिए त्यहाँ मात्रै बेस्सरी चिच्याउँथे । ‘अहिले त होहल्ला मात्रै छ,’ रामु भन्छन् ।नारायणीमा पुल नभएकाले ठूला डुंगाबाट ओहोरदोहोर गर्नुपर्थ्यो । रामु पनि ३०/३५ जना मान्छे बोक्ने त्यही डुंगाबाट चढेर कहिलेकाहीँ नारायणी तर्थे । वडाको कर्मचारी भएकाले बाबुले एकफेर डुंगाको कर उठाउने काम गरेको घुर्मैलो सम्झना पनि रामुसँग छ । उनका अनुसार त्यतिबेला तत्कालीन गाउँ पञ्चायतले एउटा डुंगाबाट २०/२५ पैसा कर उठाउँथ्यो ।२०४२ सालमा नारायणी नदीमा पुल बन्नुभन्दा अघि त्यसभन्दा एक किलोमिटर पूर्व लीला चोकमा चहलपहल हुन्थ्यो । यात्रुहरु लीला चोकबाटै डुंगा चढेर नदीपारि जानेआउने गर्थे । नारायणी नदीमा भैंसी आहाल बसाउन लगेको बेलाको एउटा सम्झना रामुको मनमा ताजै छ । तिथिमिती त उनको सम्झनामा छैन तर त्यस दिन उनले नदी किनारबाटै नारायणी नदीमा डुंगा ढलपल ढलपल गर्दै दुर्घटनामा परेको देखे । रामुका अनुसार त्यतिबेला नारायणी नदीमा पुल बन्न पिल्लर बनाउने काम भइरहेको थियो ।बन्दीपुर र अन्य पहाडी जिल्लाबाट बसाइँ सर्नेहरुका कारण यो सहरको रौनक फेरिन थालेको थियो । रामुले कसरी हेर्दाहेर्दै पुल्चोक बजार क्षेत्रमा परिणत भयो भनेर सुनाए । सुरुमा त ससाना घर मात्रै थिए । बन्दीपुरबाट आएका साहुहरुले इँटाको गारो भएको घर बनाएको उनले देखेका छन् । बजार बढ्दै जाँदा विस्तारै माटोको जडानले इँटाको गारो, काठका लामा र मोटा चौकस राखेर तला बनाइने ‘कडी पाते’ छत भएका घर बन्न थाले । उनले २०५० सालपछि मात्रै सहरमा कंक्रिटका घर थपिने क्रम बढ्न सुरु भएको र जग्गा किनबेच मौलाउन थालेको बताउँदै भने, ‘त्यसपछि त नारायणगढ छिटोछिटो फेरिन थाल्यो ।’४० को दशकसम्म मोटरगाडीभन्दा धेरै साइकल र मान्छेले नै पाइडल चलाएर मान्छे बोक्ने तीन पाङ्ग्रे रिक्साको ताँती देखिने सहरमा बिस्तारै साइकल र रिक्साको संख्या घट्दै गए । गाडी, अटो रिक्सा र मोटरसाइकलको संख्या थपिए । बदँलिदो यो दृश्यको साक्षी रामुले यहाँ अरु धेरै परिवर्तनलाई नजिकबाट देखेका छन् । जस्तो कि, कुनै समय ठेउवा भन्ने आकासे निलो रङका चरा उनी नारायणीका छेउछाउमा खुबै देख्थे । मकैबारीमा सुँगाको हुल देख्थे अनि लाटोकोसेरोको बथान देख्न कुनै साइत कुर्नु पर्दैनथ्यो । तर अहिले त यस्तो सम्झनाका कुरा पनि मान्छेलाई पत्याउन मुस्किल पर्छ । उनले भने, ‘यहाँ मान्छे त बढे तर चरा हराए ।’२०१३ सालमा बस्ती विकास कार्यक्रम सुरु भएपछि बदलिन थालेको नारायणगढ आसापसको क्षेत्र २०७४ पछि झनै तीव्र स्वरुपमा बदलिएको छ । स–साना बाटा फराकिला भएका छन् अनि कालोपत्रे सडक गाउँगाउँसम्मै फैलिएको छ ।तीव्र रुपमा सहरीकरण भएपछि नारायणगढ आसपासका खानेपानीका स्रोत सुक्दै गएको पनि उनले देखेका छन् । रामुका बाबुले २०४२ सालमा नारायणी छेवैको घरमा बसाइँ सरेपछि २४ फिट पाइप गाडेर धारा हालेका थिए । तर ६ वर्ष भयो त्यो धारा सुक्न थालेको । अहिले सरकारी धाराबाट पानी त आउँछ तर चरा हराएको, पानी सुक्न थालेको र नारायणी नदीको पानी मैलिन थालेको देख्दा उनको मनमा ख्याल आउँछ, यो विकास हो कि मान्छेको मनपरी ?बदलिएका धेरै कुराले उनको मन चस्स बनाउँछ । तर एउटा कुरामा भने उनी सन्तोकको अनुभव गर्छन् । जस्तो कि पहिले पहिले उनी प्रत्येक पाइलामा छुवाछुतको नमिठो अनुभव गर्थे । उनले सुनाए, ‘कसैको घर जाँदा हामीलाई जात मिलेर भनेर पिँढीमा उक्लन छेक बार लाउँथे । भाडा छोए पखाल्नुपर्ने, होटलमा चिया खाए पनि गिलास माझेर अलक्क सुक्ने गरेर राख्नुपर्ने ।’ तर भेदभावको यो चरम स्वरुपमा भने अहिले बदलिएको ठान्छन् उनी ।समयक्रममा नारायणगढले काँचुली फेर्‍यो । यहाँका मान्छे बदलिए । रामुकै जीवनमा पनि घामछाया चलि नै रह्यो । स्नातक उत्तीर्ण जेठो छोरा र १० कक्षा पढेका कान्छो छोरा नगर सेवाको जागिरमा प्रवेश गरेकामा रामुलाई सन्तोक छ । तर यो सहर जति छिटोछिटो बदलियो त्यही गतिमा आफ्नो जीवनका दुःख र संघर्ष बदलिन नसकेको चिन्ता भने उनीसँग छ । उनले कुराकानीको बिट मार्दै भने, ‘बजार त कहाँबाट कहाँ पुग्यो । तर हाम्रो हालत उही कान्लामुनिको भ्यागुतो कान्लैमुनि भनेझैं ताल छ ।’"
जहाँ चियासँगै कप पनि खान मिल्छ,"कास्की — ‘एउटा भेनिला, एउटा चक्लेट फ्लेबरको चिया बनाइदिनुस् न !’ एकातिर अर्डर लिनेबित्तिकै फेरि अर्को टेबलबाट यसरी बोलावट आइहाल्छ । गत जेठ १० यता पोखराको पृथ्वीनारायण क्याम्पस गेटको एउटा चिया पसल बिहानदेखि बेलुकासम्मै ग्राहकले भरिभराउ हुन्छ । चिया पिउन भीड हुनुको कारण हो – चिया पिउने कप । चिया पिएको कप खान मिल्ने भएकाले ‘चिया चपाउ’ले धेरैको ध्यान खिचेको छ ।कपजस्तै यो पसल सुरूवात र चर्चाको किस्सा पनि त्यति नै रोचक छन् । एउटा भिडियोकै कारण ‘चिया चपाउ’ले रातारात चर्चा कमायो । तर, यो नाफा आर्जनको उद्देश्यले खोलिएको चिया पसल होइन । पोखरा विश्वविद्यालय केन्द्रीय क्याम्पसमा उद्यमशीलतामा स्नातक अध्ययनरत मञ्जु तिवारी, स्तुति थापा, नम्रता पौडेल र यनिका भट्टराईले अनुसन्धानको प्रयोगात्मक गर्न यो पसल खोलेका हुन् । ‘पढाइकै सिलसिलामा हामीले चिया व्यवसायबारे ६ महिना लगाएर अध्ययन गरेका थियौं । त्यो अध्ययनअनुसार आठौं सेमेष्टरमा ६ महिना व्यवसाय गर्नुपर्ने हुन्छ,’ नम्रताले सुनाइन्, ‘६ महिनालाई गरेको काममा यस्तो भीडभाड होला भन्ने कल्पना नै थिएन ।’सातौं सेमेस्टरमा क्याम्पसमा नयाँ व्यवसायको बिजनेस प्लान बुझाउनुपर्ने थियो । त्यसमा दुई वटा विषयमा ध्यान दिन भनियो । पहिलो- वातावरणमैत्री व्यवसाय । दोस्रो- चल्तीको व्यवसायभन्दा फरक । यसपछि चार जनाको समूहले अध्ययनको विषय खोज्न थाल्यो ।काठमाडौंमा जस्तै पोखरामा पनि थरीथरी नाम दिएर चिया पसल खुल्न थालेका छन् । उनीहरूले पोखरामा चिया व्यापारको सम्भावना र समस्याबारे अनुसन्धान गर्ने निधो गरे । अरूले पनि बेचिरहेको चियालाई कसरी फरक बनाउने ? चार साथीले वातावरणमैत्री र नवीनतम योजना खोज्न घोत्लिए । ‘गुगलसँग चिया पसल गर्न इनोभेटिभ आइडिया माग्यौं । त्यहाँ इडिबल कप (खान मिल्ने कप) भेटियो,’ मञ्जुले भनिन् ।सातौं सेमेस्टरमा ६ महिना लगाएर चियामै अनुसन्धान सकियो । भारतबाट ‘इडिबल कप’ मगाएर प्राध्यापकलाई चिया पिलाए । अनुसन्धानपछि त्यतिबेला आधा काम सकियो । आठौं सेमेस्टर सुरू भयो । यसमा अघिल्लो सेमेस्टरकम गरेको अनुसन्धानअनुसार ६ महिना व्यवसाय गर्नुपर्थ्यो । अनुसन्धान मात्र गर्दा र व्यवसाय नै गर्दा हुने फरक विद्यार्थीलाई अनुभव गराउन प्रयोगात्मक गर्न भनियो ।सबैले घरमा सोधे । पढाइकै विषय भएकाले पसल खोल्न सबैले अनुमति पाए । मञ्जुलाई आमा-बुवाले सोधेका थिए- त्यत्रो एक सय डिग्री तातो हाल्दा नपग्लिएको कप पेटमा गएसी कसरी पग्लिन्छ ? उनले कप मकै, गहुँबाट बन्ने जानकारी गराइन् । चिया हालेपछि ‘इडिबल कप’को आयु आधा घण्टा हुन्छ । आधा घण्टासम्म चिया नपिए कप पग्लिन्छ ।चिया पसल त खोल्ने तर कहाँ ? ‘इडिबल कप’ मा ग्राहकको चासो र प्रतिक्रिया बुझ्नु थियो । ६ महिनाको व्यवसाय भएकाले धेरै ठाउँ पनि चाहिएको थिएन । सुरूमा पोखराको जिरो किलोमिटरमा ६ महिनालाई व्यवसाय गर्न सटर खोजे । त्यहाँ खोजेजस्तो ठाउँ पाइएन । यसपछि उनीहरू बगर पुगे जहाँ त्रिभुवन विश्वविद्यालयअन्तर्गत देशकै ठूलो आंगिक क्याम्पस पृथ्वीनारायण क्याम्पस छ । उनीहरूलाई लाग्यो- क्याम्पस पनि छ, मान्छेको चाप पनि छ, विद्यार्थीले गरेको भनेपछि विद्यार्थी पक्कै आउलान् ।तीन दिन लगाएर सटर खोजिरहँदा नाम जुराइसकेका थिए । चिया पिउने, कपलाई खान मिल्ने भएपछि हाँसो मजाकमै ‘चिया चपाउ’ नाम जुरेको थियो । यो नाम नै अहिले ग्राहकको धेरै चाप हुनुको कारण भएको मञ्जुले सुनाइन् । ‘चिया चपाउ नाम नै यूनिक भयो । अहिले कहाँ रहेछ ठाउँ भनेर कति धेरैको म्यासेज आइरहेको छ,’ उनले भनिन् । विद्यार्थीले खोलेको चिया पसल भएकैले धेरै विद्यार्थी नै ग्राहक बनेर चिया पिउन पुग्ने गरेका छन् ।‘चिया चपाउ’ खुल्दासम्म चार जनालाई अहिलेजस्तो भीड होला भन्ने कल्पना थिएन । त्यसैले उनीहरूले दुई वटामात्र टेबल, कुर्सी राखेर साँघुरो ठाउँ रोजेका थिए । जेठ १० मा चार जनाले सँगै सटर खोले । नरिवल फोडे । यसपछि पाठशालाको सिकाइलाई व्यावहारिक बनाउन ‘चिया चपाउ’ खुल्यो । त्यो दिन सबैले परिवारका सदस्यलाई बोलाएका थिए । सबैलाई चिया चखाए । ओपनिङ सकियो । राति सुत्नुअघि मञ्जुले मोबाइलमा दिउँसो खिचेका भिडियो हेर्न थालिन् । भिडियो जोडजाम गरेर टिकटक र इन्स्टाग्राममा पोस्ट्याइन् । क्याप्सन राखिन् – चिया चपाउन कहिले आउने ?बिहान उठेर इन्टरनेट खोल्ना साथ मोबाइलमा नोटिफिकेसन लगातार बजिरहृयो । टिकटकमा नसोचेको लाइक, कमेन्ट र भ्युज देख्दा मञ्जु अलमलमै परिन् । ‘यति धेरै नोटिफिकेसन आयो कि म आफैं कन्फ्युज भएँ । भिडियो त रातभरमै भाइरल भएछ । त्यो हेरेपछि कन्टेन्ट क्रिएटरहरू आफैं आउनुभयो,’ उनले सुनाइन् ।रातभरमै भिडियोमा १२ लाख भ्युज गएको थियो । हालसम्म उक्त भिडियो ४७ लाख पटक हेरिएको छ । भिडियो भाइरल हुँदाको दिन जेठ ११ मा खासै ग्राहक आएनन् । त्यसको भोलिपल्टदेखि चाप यस्तो हुन थाल्यो कि चार जनाले खाना खाने फुर्सद पनि पाउन छोडे । यसरी भीड हुनुको कारण चिया, कप र चियामा पाइने स्वाद हो । ‘चिया चपाउ’ मा इलाइँची, चक्लेट र भेनिला फ्लेबरको चिया पाइन्छ । चियाको कपमा पहिल्यै यो फ्लेबर मिसिएको हुन्छ । जब कपलाई खान थालिन्छ त्यसमा स्वाद भेटिन्छ । ‘गुलियो मन नपराउनेले इलाइँची खानुहुन्छ । नभए चक्लेट फ्लेबर धेरै जान्छ,’ नम्रताले भनिन्, ‘बुवाहरुले हामी सुगरको बिरामीलाई हुने सुगर फ्री पनि ल्याउनपर्‍यो भन्ने भएको छ । त्यसबारे सोच्नपर्ला ।’भेनिला फ्लेबर चियाको प्रति कप ६५, इलाइँची र चक्लेट फ्लेबरको समान ६०–६० रुपैयाँ मूल्य छ । चियामात्र बेचेर मासिक खर्च धान्न गाह्रो हुने अनुसन्धानले देखाएको थियो । त्यसैले उनीहरूले चाउचाउ, चटपट पनि बिक्री गर्छन् । तर, धेरैको रोजाइ चिया नै रहने गरेको छ । दैनिक कम्तीमा ५० देखि १ सय ३० वटासम्म समूह चिया पिउन ‘चिया चपाउ’ पुग्छन् । चिया राख्ने कप भारतबाट आयात गर्ने गरेको मञ्जुले बताइन् ।पोखरा विश्वविद्यालयले कोभिड–१९ पछि उद्यमशीलता विकासमा स्नातक पढाइ थालेको थियो । पहिलो ब्याचमा ३१ जना भर्ना थिए । आठौं सेमेस्टरमा आइपुग्दा २१ जना छन् । सुरूमा त अहिले ‘चिया चपाउ’ खोल्ने चारै जनालाई व्यर्थै पढिएछ भन्ने लागेको थियो । अहिले जब उद्यमशीलताबारे बुझे, आफैं उद्यमी बने यो विषय पढाइको महत्व बुझेका छन् । ‘सरसँग हजुरहरूले भनेर यो विषय पढ्यौं, अब काम पनि पाइँदैन भनेर रिसाउँथ्यौँ । पढ्ने र गर्ने त फरक हुन्छ । तर अहिले त ठिकै छ,’ नम्रताले सुनाइन् ।६ महिनापछि ‘चिया चपाउ’ के हुन्छ ? यो प्रश्नको जवाफ चारै जनासँग छैन । ६ महिना अध्ययनमै बिताउने र त्यसपछि मात्र निरन्तरता दिने–नदिनेबारे निर्णय गर्ने उनीहरूको योजना छ ।"
बदलिँदो धरानका साक्षी बनेका एक हकर,"धरान — साढे तीन दशकमा देशमा केके बदलियो ? केके बदलिएन ? यो प्रश्नको उत्तर अनेक तरिकाले दिन सक्छन्, धरानका ७५ वर्षीय कृष्णभक्त श्रेष्ठ । उनी कुनै दलका नेता होइनन्, कुनै अनुसन्धानकर्मी होइनन् तर पनि परिवर्तनका मसिना तिथिमिति र नेपाली समाजको बदलावका अनेक घटनाबारे जानकार छन् । नहुन् पनि किन, पछिल्ला ३६ वर्षयता उनी निरन्तर एउटै परिचयमा बाँचेका छन्, हकर ।धरानमा जन्मेर पनि कृष्णभक्तले लाहुरे हुने सपना देखेनन् । किनकि २००८ सालमा जन्मिएका उनी ६ महिनामै कोक्रोबाट लडेका थिए । त्यतिबेलै उनको खुट्टा भाँचिएको थियो । समयमै उपचार नभएकाले यही घटनापछि उनको दुवै खुट्टाको सन्तुलन गुम्यो । कृषक बाबुका छोरा कृष्णले १० कक्षाभन्दा माथि पढ्ने अवसर पनि पाएनन् । अपांगताकै कारण बाबुसँगै खेतीपातीमा पनि उनी रम्न सकेनन् । रेल्वे गाउँबाट धरान झरेर उनी हकर भए । त्यसयताको बदलिएको नेपालका हरेक खबरका उनी पाठक त भए नै, चोकचोक घुम्दै पत्रिका बेच्ने भएकाले बदलिँदो धरानको साक्षी पनि भए ।बोलीचालीमा उनले धरानको सबैभन्दा पुरानो हकरको परिचय पाएका छन् । तर यो पहिलोसँग उनको उनको लगाव भने छैन । बरु उनी हेर्दाहेर्दै पत्रिका कतिबेला आउँछ र देश दुनियाँको खबर थाहा पाइन्छ भनेर कुरिबस्ने धरानेहरु मोबाइलमा झुन्डिन थालेको दृश्यको साक्षी भए ।एक समय त यस्तो थियो, कृष्णलाई पत्रिका बेच्न भ्याइनभ्याइ थियो । धरानको पुरानो बजार, छाता चोक, रत्नरोड उतिबेलाका धरानका मुख्य बजार थिए । त्यहाँ थिए, मैनाली पुस्तक पसल र अन्य किताब पसलको लाइन । त्यहाँ एकबिहानै अखबार पढ्न आउनेको भिड लाग्थ्यो । अहिले धरानको चमकधमक भानुचोकको गतिबाट थाहा हुन्छ ।'तर त्यतिबेला त भानुचोक अहिलेजस्तो कहाँ हुनु,' उनले सुनाए, 'भानुचोक त्यतिबेला सुनसान थियो ।' २०४५ सालको विनाशकारी भूकम्पले धरानमा पुर्‍याएको क्षति र मृतकको सम्झनामा हङकङ र मकाउका आप्रवासी नेपालीले हङकङको घण्टाघरमा आधारित भएर करिब ५६ लाखमा खर्चेर २०४८ सालमा भानुचोकमा घण्टाघर ठड्याए । अनि त भानुचोक चम्किन थाल्यो । उनले सुनाए, 'कति छिटो समय बद्लिएजस्तो लाग्छ, पहिला सुनसान त्यो भानुचोकका गल्लीहरुमा अहिले भिडभाड छ ।'कृष्णलाई स्पष्ट सम्झना छ, माओवादी जनयुद्ध उत्कर्षमा पुगेका बेला र जनआन्दोलनताक अखबारको बिक्री उत्पात थियो । किनकि खबरका अरु माध्यम पनि थिएनन् । उनले सुनाए, 'आज के समाचार छ, कहाँ के भयो, हिरोहिरोइनले केके गर्दैछन्, कुन फिल्म लाग्दैछ, त्यसमा ककसले खेलेका छन् भन्नेसम्मका विषयमा मानिसमा कौतूहल थियो । त्यसलाई मेटाउने एउटै माध्यम पत्रिका थियो ।'सुरुमा ११ वडा मात्र रहेको धरानलाई २०३५ सालमा पूर्वतर्फ रहेको बाँझगरा गाँउ पञ्चायत र पश्चिमतर्फ रहेको घोपा गाउँ पञ्चायतको केही क्षेत्रलाई गाभेर क्षेत्र विस्तार गरी १९ वडामा विभाजन गरिएको थियो । २०७१ वैशाख २५ गतेको मन्त्रिपरिषद्को निर्णयअनुसार पाँचकन्या गाविसलाई पनि धरान नगरपालिकामा गाभेर २३ वडा कायम गरेकोसम्मका घटनाका साक्षी हुन् कृष्ण ।२०७१ मंसिर १६ मा भने विष्णुपादुका गाविसलाई पनि धरान नगरपालिकामा गाभेर २७ वडा कायम गरी धरान उपमहानगरपालिमा बढोत्तरी भयो । धरानलाई कृष्णले अखबारका समाचारमार्फत चिनेका छन् अनि पैदलै यसका चोकचोक घुमेर बुझेका छन् । उनले पूर्वी पहाडी जिल्ला जाने मुख्य रुटका रुपमा धरानको चहलपहल देखेका छन् अनि पहाडी क्षेत्रबाट कैयौं दिन पैदलै नुन किन्न आउनेहरुको दु:ख पनि । उपचारको खोजीमा धरान झरेकादेखि यहीँ बसेर भविष्य खोजिरहेकासम्म सबैसबैलाई देखेका छन् उनले । बदलिँदो धरानको साक्षी उनले सुनाए, 'हेर्दाहेर्दै धेरै कुरा बदलियो ।'माओवादी द्वन्द्वको उत्कर्षमा हकर काम गर्न पनि उनलाई आपत परेको थियो । उनले लुकीछिपी पत्रिका बेच्थे । त्यतिबेलाको समय सम्झिँदै उनले सुनाए, 'बाटो-बाटोमा माओवादीका मान्छेहरु भेटिनथ्यो । तिनीहरुले मलाई कमरेड-कमरेड भनेर बोलाउथे । जबकि म स्वतन्त्र थिएँ ।'हकर भएकैले उनी देश दुनियाँको खबर पाठकहरुले भन्दा छिटो पाउँथे । त्यही भएर कहाँ के हुँदै छ भन्नेदेखि ठूलासाना सबै नेता उनले सजिलै चिन्थे । जनआन्दोलनताक त उनलाई अखबार बेच्न भ्याइनभ्याइ हुन्थ्यो । अंगालोभरिको पत्रिका एकैछिनमा बेचेर सकिनथ्यो । स्थानीयदेखि राष्ट्रिय सबै पत्रपत्रिका बेच्दा उनी एक समय मासिक १५ हजार सजिलै कमाउँथे । उनले सुनाए, 'पत्रिकाको मूल्य ३ रुपैयाँ भएका बेला त्यति कमाइ सानो थिएन ।'इन्टरनेट घर-घरमा र मोबाइल हात-हातमा पुगेपछि पत्रिका पढ्नेहरु घटे । कृष्णको काम पनि घट्यो अनि कमाइ पनि । धरान-१६ स्थित पार्वती टोलमा ३५ सय कोठामा भाडा तिरेर बुढेसकालका दिन बिताइरहेका कृष्ण हिजोआज हरेक महिना बत्ती, पानी र बिजुली गरेर तिर्नुपर्ने झन्डै ५ हजार रुपैयाँ र अन्य खानपान खर्च कसरी जुटाउने भन्ने चिन्तामा हुन्छन् । बिहे गरेर घर गइसकेका ३ छोरीहरुले बेलाबखत उनलाई सम्झिन्छन् र दु:ख घटाइदिन्छन् । उनले भावुक हुँदै सुनाए, 'उतिबेला मैले जग्गा जमिन जोड्न पाइनँ, अलिकति सम्पत्ति जोडेको भए आफ्नै घर हुन्थ्यो होला । आज अर्काको घरमा भाडामा बस्नुपरेको छ ।'धरान खोलाका बगर र घना जंगलबाट सहरमा बद्लियो । अखबार पढ्नेहरु मोबाइलमा रत्तिने भए । तर कृष्णलाई आफ्नो जीवन झन्-झन् खराब हुँदै गएझैं लाग्छ । सबैथोक बदिलए पनि कृष्णको मेहनती स्वभाव बदलिएको छैन अनि उनको पेसा पनि ।पत्रिकादेखि डिजिटल युग आइपुग्यो तर कुष्णको जीवन भने कहिल्यै परिर्वतन भएन । झन् झन् बत्तर हुँदै गयो । सहर बद्लिएर नयाँ भए तर गरिबी र पुरानै रहनसहनले उनको जीवनमा केही नयाँ परिवर्तन ल्याएन । उनी अहिले पनि उस्तै छन् सरल, सादा र मेहनती ।पहिलेजस्तो उनलाई टोलटोलमा हिँडेर जानु पर्दैन । धरानमा गाडी नपुग्ने ठाउँ नै कहाँ छ र ? उनले सुनाए, 'पहिला कहाँ यस्तो सुविधा थियो र ! गाडी नै नदेखेको मैले अहिले बाटो-बाटोमा सवारी साधनको चाप देख्छु । पहिले र अहिलेको धरानमा आकाश पातलको फरक छ नि ।'कृष्णले मेहनती, सरल र असल मानिसको परिचय बनाएका छन् । भन्छन्, 'म एउटा पत्रिका बेच्ने साधारण मान्छे मात्र भएँ तर मेरो जीवनको कथा र अस्तित्व त धरानले लेखिदिएको जस्तो लाग्छ ।'"
हात्ती-पीडाले अनिदो छ बाहुनडाँगी,"झापा — गत मंगलबार बिहान । रातको २ बजेको हुँदो हो । मेचीनगर–४ बाहुनडाँगीस्थित शान्ति टोलमा जंगली हात्तीको एउटा बथान पस्यो । बिहानीको समय भएकाले टोलका सबै निद्रामा थिए सायद, अधिकांशले थाहा पाएनन् । २० वटाको संख्यामा गाउँ पसेका हात्तीले करिब आधा दर्जन परिवारको भाँच्न तयार भइसकको मकै खाइदिए । मकैका बोटहरु पेलेर सोत्तर बनाए । मकैबाली हेर्नुहुने रहेन, न बोटमा रहृयो भाँच्न लायक मकै नै ।शान्ति टोलकी ३८ वर्षीया सीता सुनारले करिब १० कट्ठा जमिनमा अँधिया मकै खेती गर्दै आएकी थिइन् । यसपटक मकै राम्रै फलेको थियो । ‘मकै राम्रो फल्छ भनेर चार सय रुपैयाँ किलो पर्ने बिउ ल्याएर रोपेका थियौं,’ सुपारीको बिरुवामा मल लगाउँदै गर्दा भेटिएकी उनले सुनाइन्, ‘तर, भाँच्न तयार भएको सबै मकै हात्तीले खाएर सखाप बनाइदियो । हात्तीको बथानले कुल्चिएका कारण घाँस पनि वस्तुलाई खुवाउन मिल्ने रहेन ।’त्यस रात आएको हात्तीको बथानले सीताको मात्रै मकै सखाप पारेन । शान्ति टोलकै चतुरमान सुनार, सूर्यबहादुर सुनार, जीवन पाण्डे लगायतको पनि भाँच्न तयार मकै उजाड बनाइदियो । सीताले मकैबाली लगाएको जमिन उनको आफ्नो होइन । जग्गाधनी भारतमा छन्, उनले अँधिया खेती गरेकी हुन् ।सीतालाई जंगली हात्तीले बाली क्षति गरेपछि राहत पाइन्छ भन्ने थाहा पनि छ । तर, राहतका लागि निवेदन दिँदा जमिनको धनीपुर्जा, नागरिकतालगायत कागजात चाहिन्छ । नागरिकता त उनीसँग छ तर, धनीपुर्जा कसरी हुनु, किनकि जग्गाधनी यहाँ छैनन् । 'राहत पाउन पनि ६ महिनाभन्दा धेरै समय लाग्छ,’ उनी भन्छिन्, ‘कसले त्यत्रो लेठो गरोस्, त्यसैले राहतका लागि निवेदन दिइनँ ।’त्यस रात जंगली हात्तीले सीताको एक पटकको बाली मात्रै खाइदिएन । उनको वर्षभरिको मेहनत, सालभरि खाने अन्न र परिवारको रोजीरोटी पनि खाइदियो । त्यसो त बाहुनडाँगीका लागि जंगली हात्तीको यो समस्या नौलो भने होइन । बाहुनडाँगी र जंगली हात्ती एक अर्काका पर्यायवाचीजस्तै छन् । तर, पछिल्लो समय यहाँका स्थानीयले भोगिरहेको समस्या भने फरक छ ।बाहुनडाँगीमा आजकाल पहिलाजस्तो एउटा, दुइटा मात्रै हात्ती आउँदैनन् । ५०–६० वटाको बथान नै आइपुग्छ । पहिला रैथाने हात्ती आउँथे, आजकल छावासहितका हात्ती पनि आउँछन् । बथान जहाँ पस्यो, त्यहाँको बाली नै सखाप हुन्छ । उठाउनलाई किसानको खेतमा केही बाँकी रहँदैन ।मंगलबार बिहानको राति शान्ति टोल पसेको हात्तीको बथानले यहाँ मात्रै करिब ४० मन मकै खाइदियो, मकैका बोट पनि सोत्तर बनाइदियो । टोलवासीसँग हात्ती धपाउने प्रयास गर्नुबाहेक अन्य विकल्प केही थिएन । हात्ती अघायो, बाटो लाग्यो । बिहान खेतमा हेर्दा न मकैका घोगा थिए, न खुवाउन मिल्ने घाँस नै ।यसैगरी शुक्रबार बिहानको राति करिब ४५ वटाको संख्यामा जंगली हात्ती मेची तरेर बाहुनडाँगी प्रवेश गरे । मेची बगरमा नेपाल प्रहरी, सशस्त्र प्रहरी लगायतका सुरक्षाकर्मी तैनाथ रहेर नेपाल प्रवेश गर्ने हात्तीलाई भारततर्फ नै धपाउने प्रयास गरे पनि पछिल्लो समय त्यो प्रयास सफल हुन सकिरहेको छैन । शुक्रबार बिहान पनि त्यही भयो ।हात्तीको हुल रातको एक बजेतिर बाहुनडाँगीका युवराज पोखरेलको सुपारी बगानमा पस्यो । एक बिघा जमिनमा करिब ६ सय बोट सुपारी लगाइएको बगानमा हात्तीको बथान पसेको थियो । बथानले फुल्दै गरेका चार सयभन्दा बढी सुपारीको बोट भाँचिदियो, फेरि नजाग्ने गरी ।‘सवा एक बजेतिर सुपारी बगानमा पसेको हात्तीको बथान बिहान करिब ३ बजेतिर मात्रै निस्कियो । तल्लोपट्टि मकैबाली थियो, मान्छेले छेकेर जान दिएनन् । पूर्वपट्टि प्रहरी चौकी छ, त्यहाँबाट साइरन बजाइदिए । उत्तरपट्टि पनि मान्छेले छेके । हात्ती जाने ठाउँ भएन,’ भाँचिएका सुपारीका बोट देखाउँदै युवराजका भाइ दिव्यराज पोखरेलले भने, ‘चारैतिरबाट छेकेपछि हात्ती सुपारी बगानमै घण्टौंसम्म रहृयो । सयौं सुपारीको बोट भाँचिदियो ।’मेची तरेर बाहुनडाँगी आइपुगेको हात्तीको बथानले अन्नबाली मात्रै खाँदैन । कहिले घर नै भत्काइदिन्छ, सुपारीका बोट भाँचिदिन्छ । बच्चासहित आएको हात्तीको बथानले अनेक बिगार गर्छन् । तर, बाहुनडाँगीवासीसँग साइरन बजाउने, हात्ती धपाउनेलगायतका प्रयास गर्नेबाहेक विकल्पै हुँदैन । बिहान हुन्छ, हात्तीको बथान मेची तर्छ । तर, फेरि अर्को दिन उस्तै !जंगली हात्तीले दिएको दु:खबाट बच्न बाहुनडाँगीवासीले के प्रयास गरेनन् ? माहुरी पाल्दा हात्ती गाउँसम्म आउँदैन भन्ने ठानेर माहुरीको घार घरघरमै राखियो । खेतबाली वरिपरि डोरी टाँगेर डोरीमा खुर्सानीको धुलो दलियो । यसो गर्दा हात्ती खेतबालीमा पस्दैन भन्ने थियो । हात्तीबारको रुख लगाउँदा खेतबालीमा हात्ती नपस्ला भनेर सयौंका संख्यामा हात्तीबारको रुख पनि लगाइयो । यही बाहुनडाँगी हो, जहाँ हात्तीको क्षतिबाट जोगिन सुरुङ खन्नेसम्मका कार्य भए । तर, यी कुनै प्रयास सफल भएनन् ।अन्ततः दशकौं भयो बाहुनडाँगीले हात्तीको त्रासबाबाट छुटकारा पाउन सकेको छैन । बरु यहाँ त झन्‌झन् पीडा थपिँदै छ । बाहुनडाँगीमा हात्तीले पुर्‍याएको क्षतिबारे वर्षौंदेखि जानकार स्थानीय नीलकण्ठ तिवारी भारतबाट आउने हात्ती रोक्ने एउटै उपाय सफल भएको बताउँछन् । त्यो हो सीमामा लगाइएको सोलार फेन्सिङ । ‘सोलार फेन्सिङ लगाएको वर्ष त ९८ प्रतिशत नै कम भएको थियो हात्ती आतंक । मेची तरेर हात्ती आउँदैनथे । यहीँका रैथाने हात्तीले बिगार गर्थे,’ उनी भन्छन्, ‘तर, समयक्रममा सोलार फेन्सिङ बिग्रँदै गयो । मर्मतसम्भारतर्फ खासै कसैको चासो गएन ।’उनका अनुसार अहिले सोलार फेन्सिङका अधिकांश संरचना बिग्रिएका छन् । कतिपय सामान हराएका छन् । यसलाई आवश्यक मर्मत गर्दै चुस्तदुरुस्त बनाउने हो भने हात्तीको क्षतिबाट बच्न सकिने उनी बताउँछन् । ‘नगर, प्रदेश, केन्द्रलगायत वन्यजन्तुका क्षेत्रमा काम गर्ने निकायले यसतर्फ गम्भीरतापूर्वक चासो देखाउनुपर्छ । नगरमा त यस विषयमा छलफल पनि भइरहेको छ । समयमा ध्यानाकर्षण भएर सोलार फेन्सिङलाई चुस्तदुरुस्त राख्ने हो भने हात्ती आतंक कम हुने थियो,’ उनी भन्छन् ।हात्तीको बथान मेची तरेर आउन थालेपछि बाहुनडाँगीवासी चैनले निदाउन नसकेको धेरै भइसक्यो । उनीहरुको एउटै माग छ । त्यो हो, भारतबाट आउने जंगली हात्तीलाई रोकियोस् ।सोमबार दिउँसो (आज) पनि पनि मेचीनगर–२ मा जंगली हात्तीको बथान नै पसेको छ । जसका कारण यहाँका स्थानीय नागरिक त्रसित छन् । बिहानदेखि नै मेचीनगर–२ स्थित मगर डाँडामा भने २० वटाभन्दा बढी जंगली हात्ती डुलिरहेका छन् । उक्त हात्ती चिया बगान, बाँसघारी लगायतका स्थानमा छलिँदै भौंतारिरहेको स्थानीय प्रबिन चापागाईले जानकारी दिए ।मेचीनगर नगरपालिकाका प्रमुख प्रशासकीय अधिकृत अग्निप्रसाद अधिकारी समस्या न्यूनीकरणका लागि नगरमा पटकपटक छलफल चलिरहेको बताउँछन् । उनका अनुसार नगरमा मात्रै नभएर जिल्ला प्रशासन कार्यालय, सुरक्षा संयन्त्र लगायतको उपस्थितिमा समेत हात्तीको क्षति न्यूनीकरणबारे बृहत् छलफल चलाउने तयारी भइरहेको छ ।छलफलले मात्रै त हात्तीले दिएको दु:ख कम नहोला ! जीर्ण बन्दै गएको सोलार फेन्सिङको मर्मतका लागि चाहिँ नगरको योजना के छ ? भन्ने प्रश्नमा उनी भन्छन्, ‘यदि उपल्लो कुनै पनि निकायबाट सोलार फेन्सिङका लागि पहल नभए, रकमको स्रोत सुनिश्चित नभए के गर्ने भन्नेबारे समेत नगरमा छलफल चलिरहेको छ । नगरले मर्मतका लागि आवश्यक केही बजेट छुट्याउँछ ।’डिभिजन वन कार्यालय झापाका प्रमुख भरतबाबु श्रेष्ठ चालु आर्थिक वर्षमा ९ लाख ५६ हजार बजेट विनियोजन भएर सोलार फेन्सिङ मर्मतको काम भइरहेको बताउँछन् । ‘यहाँ यदि हात्ती र तारबार मात्रै थियो भने समस्या थिएन । तर, यहाँ त हात्ती छेक्न लगाइएको तार नै चुँडाएर नदीजन्य सामग्री ओसारपसार गर्ने बाटो बनाइएको छ । सीमा वारपार गर्ने मान्छेले पनि तार चुँडाइदिन्छन् । यस प्रकारका समस्या पनि छन् सीमामा,’ उनी भन्छन्, ‘यद्यपि हात्तीका बथान रोक्नका लागि सोलार फेन्सिङ नै उपयुक्त लागेर मर्मतको काम भइरहेको छ ।’"
'परालको आगो'का चामे : 'दार्जिलिङ त टाढा भइसक्यो',"सिलिगुडी — दार्जिलिङको शान्त, हरियाली चियाबारीको बस्ती दबाइपानीको भोटे टोलमा सन् १९३८ मा जन्मिएका थिए, टंक शर्मा । त्यो बेलासम्म भारत ब्रिटिस उपनिवेशको चंगुलबाट मुक्त भइसकेको थिएन । देश स्वतन्त्र नभइसकेको समय थियो । तर, त्यो पहाडी भेगका एक बालकको मनमा सिर्जनाप्रतिको मोह र हुटहुटी बिस्तारै अँकुरित हुँदै थियो ।सन् १९५१ बाटै उनले नाटक खेल्न थालेका थिए । जतिबेला उनी मामा घर मङपुमा बस्थे । त्यहीँबाट उनको रंगमञ्चप्रतिको मोह झाँगिँदै गयो । १० वर्षको उमेरमै ‘कृष्ण–सुदामा’ नाटकमा सुदामाको छोराको भूमिका पाए । त्यो नाटकमा उनले बोलेको ‘बाबा, भोक लाग्यो’ भन्ने संवाद आज पनि उनले भुल्न सकेका छैनन् ।त्यसपछि ‘दुई घरको दीपक’ मा काम गरे । बालककालमै अरुणा लामाका काका रंगकर्मी सीबी लामाको सान्निध्य पाए । लामाले ऊ बेलै बंगाली लेखक शरदचन्द्र चट्टोपाध्यायको बांग्ला भाषाको कृति ‘रामेर सुमती’ मा आधारित ‘सुमती’ नाटक निर्देशन र अभिनय गरेका थिए । ‘नाटकसँगको गहिरो सम्बन्ध त्यहीँबाट बन्यो,’ हालैको एक दिन सिलिगुडी नजिकको नेपालीभाषी बहुल सालाबरीमा भेटिएका शर्माले सुनाए,‘राम्रो नाटक खेल्ने मौका पाएँ भने त अझै गर्छु भन्ने जोस छ ।’मङ्पुबाट उनी दार्जिलिङ पुगे थप अध्ययनका लागि । टर्नबुल हाइस्कुलमा पढाइ सुरु भएपछि केही समय अभिनय रोकियो । तर, रंगमञ्चप्रतिका प्रेमबाट उनी विमुख हुन सकेनन् ।कसोकसो उनी पुनः नाटकमा जोडिन पुगे । सन् १९५६ मा गोर्खा दुःख निवारक सम्मेलन (जीडीएनएस) मा नाटक ‘भरत निवास’ को रिहर्सल चलिरहेको थियो । उनका सानाबाले त्यहीँ पुर्‍याइदिएका थिए । अभिनयको पहिलो संवाद थियो, ‘होसियार ! दरबारमा महाराजको सवारी हुँदै छ ।’ संवाद थोरै थियो, तर त्यो सुरुवात थियो ।खासमा उनलाई ढोकेको रुपमा मात्रै नाटकमा राखिएको थियो । त्यो भूमिकामा उनको संवाद थिएन । तर, उनकै नाम थर भएका हुम्मे भूमिकाका पात्रले त्यो संवाद फड्कारेर उच्चारण गर्न नजान्दा उनले मौका पाएका थिए ।पछि उनको रिहर्सल समयमा भूमिका बढुवा भएको भए लक्ष्मणमा पुगेर टुंगियो । ढोकेको भूमिकामा नाटकमा छिरेका उनी लक्ष्मण भएर दर्शकमा माझ देखिए ।त्यहीँबाट दार्जिलिङको रंगमञ्चमा उनको अभिनय स्थापित हुन थाल्यो ।०००प्रताप सुब्बा, हृदयनाथ लामा र रतन मोतेको टोलीले दार्जिलिङमै पहिलोपटक एकांकी नाटक प्रतियोगिता घोषणा गर्‍यो । तर, टंक शर्माहरुको टोलीमा उक्त प्रतियोगितामा सहभागिता जनाउनु हुन्न भन्ने मत बलियो थियो । अगुवा नाटककार केबी मोक्तानको भने फरक मत थियो । उनी प्रतिस्पर्धामा भाग लिनु पर्छ भन्ने पक्षमा थिए उनी ।लामो गलफतीपछि टोलीले अप्रतियोगी नाटकमा देखाउने निर्णयमा पुग्यो । अन्ततः आयोजकको आग्रहमा कमेडी नाटक तयार भयो । फरक शैली र संवादको नाटकलाई दर्शकले निक्कै मन पराए ।त्यो नाटकपछि निर्देशक प्रताप सुब्बाको नजरमा परे शर्मा ।सुब्बाले त्यो दिन उनलाई भनेका थिए, ‘एक दिन फिचर फिल्म बनाउँछु, ‘परालको आगो’ । तपाईंलाई चामेको भूमिका दिन्छु ।’ त्यो सुनेर शर्मा मक्ख परे ।‘परालको आगो’ निर्माणको समय आयो । चामेको भूमिकामा शर्मा निश्चित भए । त्यतिबेला उनी तीन छोराछोरीका पिता भइसकेका थिए । उमेर पनि ४२ वर्ष हाराहारी थियो । दार्जिलिङको जिल्ला प्रशासन कार्यालयमा जागिरे थिए । परालको आगो निर्माणताका उनी खरसाङको सबडिभिजन कार्यालय सरुवा भएका थिए । सन् १९७५ बाट निर्माण सुरु भई १९७८ मा परालको आगो रिलिज भयो ।परालको आगो नेपाली साहित्यकार गुरुप्रसाद मैनालीको चर्चित कथा हो । दाम्पत्य जीवनका अस्थायी झगडालाई परालको आगो भन्ने अभिव्यक्तिले चामे र गौंथलीको मनोविज्ञानलाई गहिरो रूपमा उजागर गर्छ । त्यही कथालाई प्रताप सुब्बाले पर्दामा उतारे, जसमा चामेको जीवन्त अभिनय टंक शर्माले गरे ।परालको आगो रिलिजपछि दार्जिलिङमा शर्माको चर्चा बढ्यो ।शर्माका बारे तुलसी घिमिरेले थाहा पाए । जतिबेला उनी बम्बईमा फिल्मी संघर्षमा थिए । उनी ‘बाँसुरी’ नामको सिनेमा बनाउने योजनामा थिए । शर्मालाई पनि एउटा भूमिका दिने उनको मनसाय थियो । सोहीअनुसार अवकाश प्राप्त सैनिक (भर्तीवाल) को भूमिका उनले पाउने भए । त्यो फिल्म घिमिरेकै घरगाउँ कालेबुङ र बम्बईमा आधाआधा सुटिङ भएको थियो । भूमिकाका लागि शर्माले एक भर्तीवालको पोसाक सापटी मागेर बम्बई लागे । ‘भूमिका त पाएँ तर न त पारिश्रमिक, न सुविधा,’ शर्मा सम्झिन्छन्, ‘दुईपल्ट बम्बई गएँ ४२ दिनसम्म बिताएँ । फर्किँदा त टिकटसम्म आफैं खोज्नुपर्‍यो ।’तर, त्यो दुःखले उनलाई सिकायो ।पारिश्रमिक नपाए पनि कलाकारका रूपमा थप परिचय बन्यो । ‘पहिलो ब्ल्याक एन्ड ह्वाइटमा खेलेको थिएँ, पछि रंगीनमा देखिएँ,’ उनले हाँस्दै सुनाए ।सन् १९८१ मा ‘बाँसुरी’ रिलिज भयो । त्यो बेला उनी ५० हाराहारी उमेरका भइसकेका थिए । त्यसपछि भने उनलाई कुनै फिल्मको अफर आएन । जीवन फेरि जागिरतिर फर्कियो । अभिनय बिस्तारै छाड्दै गए । तर, नाटकप्रतिको भोक भने अहिले पनि उस्तै छ ।१९९७ मा अवकाश पाएपछि उनी सामाजिक काममा सक्रिय भए । आज पनि सालबारीतिरै भेटिन्छन्, कमेज सुरुवाल र भादगाउँले टोलीमा । ‘दार्जिलिङ त टाढा भइसक्यो’, उनी भन्छन्, ‘दार्जिलिङसँग मेरो सेन्टिमेन्टल रिलेसन मात्रै बाँकी छ ।’"
एउटा साइकल मिस्त्रीले नियालेको सहर,"झापा — ‘दाइ साइकलको चेन खुकुलो भएछ, खुस्किरहन्छ । बनाइदिनु न !’ मध्यान्हको सन्नाटालाई चिर्दै एउटा आवाज आयो। साइकल बनाउने दाइले आवाज सुने, र ‘हुन्छ’ को भावमा टाउको हल्लाए। अनि हातमा साइकल बनाउने रेन्च लगायतका समान लिएर साइकलतर्फ अघि बढे। खुकुलो भएको चेन कसिदिए। एकैछिनमा चेन कसियो, साइकल मर्मत भयो।दाइले २० रुपैयाँ पैसा साइकल मर्मतबापत लिए र खल्तीमा हाले। अनि मुस्कुराउँदै पुनः आफ्नै पसलतर्फ फर्किए। र सुनाए ‘के गर्नु आफ्नो त काम नै यही हो। जानेको काम गर्नैपर्‍यो, नत्र त कसरी घर चलाउनु ?’तीन दशक भयो । कुलबहादुर राजवंशीको साइकल मर्मतको यो अभिछिन्न यात्रा निरन्तर चलिरहेको छ, यसै गरी निरन्तर । एउटा प्रमुख व्यापारिक सहर बन्ने दौडमा दौडिरहेको सहर इँटाभट्टा चोक दक्षिणमा उनको साइकल मर्मत केन्द्र छ । एउटा सटर भाडामा लिएका छन् उनले । सटरभित्र साइकल बनाउने सामानहरू छन् । सटर बाहिर मर्मतका लागि आइपुगेका साइकलहरू । जसलाई उनी मर्मत गरेर दैनिकी चलाइरहेका छन् ।२०३२ सालमा उनी झापा मेचीनगरको एक सामान्य राजवंशी परिवारमा जन्मिए । खेती किसानी गरेर जीवन चलाइरहेको परिवारमा जन्मिएका उनले घरको कामसँगै पढाइलाई पनि निरन्तरता दिए । ‘खेती किसानी गरेर चलेको थियो हाम्रो परिवार । त्यस बेला पढ्नुपर्छ, पढ्यो भने सुख पाइन्छ भनेर अग्रजहरूले भन्नुहुन्थ्यो,’ साइकल बनाउँदै गर्दा आफ्नै पसलमा भेटिएका उनले विगतलाई सम्झिए, ‘म पनि स्कुल जान थालो । पढाइलाई आफूसँगै अघि बढाएँ ।’उनी पढ्दै खेरिको कुरा हो । घरपरिवार चलाउन कि जंगलबाट दाउरा खोजेर ल्याएर बेच्नुपर्ने बाध्यता थियो । कि धान किनेर चिउरा कुटाएर बेच्नुपर्ने बाध्यता । तर, परिवारसँगै समाजलाई नजिकबाट नियालिरहेका उनले यो सबै बुझेका थिए । पढाइ र जीवनका अनुभवहरूलाई सँगाल्दै उनी अघि बढिरहे ।उनले २०५१ सालमा स्थानीय आदर्श माध्यमिक विद्यालयबाट एसएलसी दिए । ‘तर, पढेर मात्रै हुँदैन जिन्दगी बिताउन हातमा सीप पनि हुनुपर्छ भन्ने लाग्यो, त्यस बेलै । सीप भयो भने पैसा कमाउन सकिन्छ । पैसा कमाउन सकियो भने सजिलै गरी खाइन्छ भनेर बुबाले भन्नुभएको थियो,’ उनले सुनाए ।जीवन चलाउन हातमा सीप हुनुपर्छ भन्ने हुटहुटी थियो उनमा । र, त एसएलसी दिएको केही दिनमै उनी साइकल बनाउने काम सिक्न भारतको सीमावर्ती बजार नक्सलतर्फ सोझिए । त्यस बेला पूर्वपश्चिम राजमार्ग बनिसकेको थियो । तर, अहिलेको जस्तो ठुलो थिएन । राजमार्गमा फाट्टफुट्ट मात्रै बस र ट्रकहरू देखिन्थे । अहिलेजस्तो कमिलासरि थिएनन् । टाढाको यात्रा होस या नजिकै कतै काम गर्न जाँदा नै होस । मान्छेको प्रमुख साधनको रूपमा साइकल थियो ।राजमार्गमा धेरै साइकल नै हुइँकिन्थे । हुलाकीले चिठ्ठी ल्याउँदा होस् या कार्यालयका हाकिमहरू हुन् । ओहोरदोहोरको माध्यम साइकल नै थियो । कानै बिझाउने गरीका बसका कर्कश हर्न भन्दा साइकलको टिङटिङ घण्टी नै धेरै गुन्जिन्थ्यो राजमार्गहरूमा ।मोटरसाइकल देख्न मुस्किल पर्थ्यो । कहिलेकाहीँ दखिादा मान्छेहरूको लस्कर नै लाग्थ्यो, मोटरसाइकल हेर्नलाई । आज जसरी मान्छेको हात हातमा मोटरसाइकल छ, त्यस बेला त्यसै गरी हात हातमा थियो साइकल । सहर होस या गाउँ साइकलको एकछत्र राज थियो । त्यही एकछत्र राज देखेर त साइकल मर्मत गर्ने सीपमा भविष्य देखे कुलबहादुरहरूले । उनीहरूलाई लाग्यो, साइकल बनाउन सिक्यो भने जीवन कटाउन सकिन्छ ।एसएलसी पछि साइकल मर्मतको काम सिक्न नक्सल हुइँकिएका उनी ९ महिना नक्सलमै बसे । अहोरात्र खटिरहे, साइकल मर्मत सिक्न मै ध्यान लगाए । जब साइकल बनाउन जान्ने भए । उनी आफ्नै गाउँ फर्किए । अनि २०५२ सालको अन्तिमतिर इटाभट्टा स्थित पूर्वपश्चिम राजमार्ग दक्षिणमा सानो छाप्रो हाले । र, साइकल बनाउन सुरु गरे । ‘मेरो पहिलो दिनको कमाई २० रुपैयाँ भारु थियो । मैले आफ्नै पसलमा आफैले साइकल बनाएर कमाएको,’ हँसिलो मुद्रामा विगत सुनाए उनले ।यसरी २०५२ सालबाट सुरु भएको साइकल मर्मतको यात्रा आजसम्म जारी छ उनको । आजसम्म उनले कति साइकल बनाए होलान् ? क–कसका बनाए होलान् ? उनलाई याद त छैन । तर, बाल्यावस्थामै उनले ‘हातमा सीप त हुनुपर्छ । नभए कसरी जीवन चलाउने ?’ भनेर जे सोचेका थिए । त्यही सोचले आज उनी आत्मनिर्भर छन् । अनि चिनिएका छन् पनि ‘साइकल बनाउने दाइ’ को उपनामले ।उनले साइकल मर्मतको काम सुरु गर्दै गर्दा यो इँटाभट्टा बजार आजको जस्तो वैभवशाली थिएन । आज गगनचुम्बी भवन बनेका छन्, त्यस बेला खरले छाएका, काठ र बाँसका घरहरू थिए। जस्ताले छाएका पक्की घरहरू हेर्न काँकडभिट्टा दौडिनुपर्थ्यो । राजमार्ग आजको जस्तो फराकिलो थिएन, सानो थियो । ताँतीका ताँती पसलहरू खुलेका थिएनन् । बासको खम्बामा पाल टाँगेर राखिएका साना पसलहरू थिए । जुन रात परेपछि उठाइन्थ्यो । बजारभरमा एउटा किराना पसल थियो । जसले नै बजारको अस्तित्व जोगाएको थियो ।तर, कुलबहादुरले साइकल बनाउन थालेको नै तीन दशक भएछ, उनको उमेर नै ५० पुगिसकेको छ। आज इँटाभट्टामा के छैन ? सिटी सिनेमा बनेको छ, पाँच तारे होटेल खुलेको छ। गनिनसक्नु गरी ठुला–साना होटलहरु खुलेका छन्। लत्ताकपडा, किराना लगायतका पसल कति होलान् ? सायदै गन्न सकिएला ।कुलबहादुरले साइकल बनाउन सुरु गर्दै गर्दा यहाँ कमिलासरि साइकल हुँइकिन्थे, टिङटिङ घण्टीको गुञ्जायमान यो सहरको पहिचान थियो । तर, अब समय त्यस्तो रहेन । एकाध बाहेक आजभोलि साइकल देखिँदैनन् सहरमा । साइकलको घण्टीको आवाजलाई विद्युतीय हर्नहरूले गुमनाम जस्तै बनाइदिएका छन् ।सहरमा मोटरसाइकलहरूको राज सुरु भयो, साइकल बिस्तारै हराउँदै गए । ‘आजभोलि को चढ्ने साइकल ? सरकारी स्कुलमा पढ्ने विद्यार्थीहरू, मिस्त्री काम गर्ने मजदुरहरू, चिया बगानमा काम गर्ने श्रमिकहरू । यस्तैले मात्रै चढ्छन् साइकल आजकल त । अलि धनीलाई त चढ्न लाज हुन्छ हरे !,’ उनले देखिरहेको वर्तमान सुनाए, ‘साइकल चढ्नेहरू घटे । सँगै घट्यो साइकल पनि ।’तर, उनी आफ्नो पेसाप्रति उत्तिकै अडिग छन् । उनलाई लाग्छ, साइकल चढ्नेहरू मात्रै घटेका हुन् । साइकलप्रतिको मोह झन्झन् बढ्दै छ । साइकल बनाउने सीप अजम्बरी सीप हो । यसले सधैँभरि साथ दिइरहन्छ । उनी आजभोलि साइकल बनाएरै दिनको १५ सय रुपैयाँसम्म कमाउँछन् । जुन कमाइले उनको पाँच जनाको परिवार चलेको छ ।एक समय थियो । उनी जवान थिए । त्यो पनि भरखरै एसएलसी दिएका । तर, उनले आजभोलिको जस्तो विदेशमा गएर धेरै पैसा कमाउने सपना बुनेनन् । न जीवन बिताउन अरूको मजदुरी गर्नुपर्छ भन्ने नै सोचे । उनले त सोचे ‘हातमा सीप हुनुपर्छ, जीवन चलाउन सहज हुन्छ ।’ तर, आजभोलिको युवा पुस्ताले देशमा भविष्य नै नदेखेको देख्दा भने उनी आश्चर्यमा छन् ।भन्छन्, ‘हातमा सीप हुनुपर्छ । जीवन त जसोतसो कटिहाल्छ नि ! यति धेरै अवसर छन् देशमा । मोबाइल, आधुनिक टिभी, एसी जस्ता सामानहरू बनाउन सिक्ने मात्रै हो भने पनि कमाउन सकिन्छ । तर, यतातर्फ युवाहरूको ध्यान किन नगएको होला ?’"
इरानले साइबर आक्रमण गर्न सक्ने अमेरिकी सुरक्षा एजेन्सीहरुको चेतावनी,"काठमाडौँ — अमेरिकी सरकारका कानुन कार्यान्वयन इकाइहरुले इरान समर्थित र साइबर समूहहरु र ह्याकरहरुले साइबर आक्रमण गर्न सक्ने जोखिम औंल्याएका छन् । साइबर सेक्युरिटी एण्ड इन्फ्रास्ट्रक्चर सेक्युरिटी एजेन्सी, डिफेन्स डिपार्टमेन्ट, संघीय जाँच ब्युरो (एफबीआई) र राष्ट्रिय सुरक्षा निकायले संयुक्त रुपमा यस्तो बताएका हुन् ।उनीहरुले १२ दिने इजरालय-इरान युद्ध र यसमा अमेरिकाको संग्लनता रहेको पृष्ठभूमि बुझाउँदै विद्यमान भूराजनीतिक अवस्थामा इरान समर्थित साइबर समूहले अमेरिकी उपकरण र नेटवर्क लक्षित साइबर आक्रमण गर्न सक्ने सम्भावना औंल्याएका छन् ।उनीहरुले भनेका छन्, 'इजरायलसँग साझेदारी गरिरहेका अनुसन्धान र प्रतिरक्षासँग सम्बन्धित कारखाना बढी जोखिममा रहेका छन् ।' ह्याकर समूह र इरानी सरकारसँग सम्बन्धित समूहले नियमित रुपमा अमेरिकी साइबर नेटवर्कका कमजोरी केलाउँदै इन्टरनेट डिभाइसका सेवा अवरुद्ध पार्ने गरी आक्रमण गर्न सक्छन् । पछिल्ला केही महिनामा इरान समर्थित ह्ययाकर समूह सक्रिय भएको र तिनले अनलाइन साइट डिफेसमेन्ट अर्थात वेबसाइटमा भएका सामग्री परिवर्तन गर्ने वा होमपेजमा आफ्नो सन्देश वा अन्य सामग्री राख्न सक्ने भन्दैसचेत गराइएको छ ।ह्याकरहरुले डिजिटल प्लाटफर्मबाट चोरिएका संवेदनशील सूचना सार्वजनिक गर्ने अथवा वेबसाइट, सर्भर वा नेटवर्कमा अनधिकृत पहुँच पुर्‍याएर त्यसमा अरुको प्रवेश रोक्ने काम गर्न सक्ने जस्ता काम बढाउन सक्ने भनिएको छ ।रोयटर्सका अनुसारइरानी ह्याकिङ समूहले अघिल्लो राष्ट्रपतिय निर्वाचनको पूर्वसन्ध्यामा अमेरिकी निर्वाचनसम्बन्धी वेबसाइट र मिडिया आउटलेटमा निगरानी बढाइरहेको उल्लेख गरेको थियो । जारी सूचनामा सन् २०२३ र २०२४ मा पनि इस्लामिक रिभोल्युसनरी गार्ड कर्प्सले इजरायली सूचना प्रविधिमा आधारित सेवामा आक्रमण गर्ने गरेको विगत पनि उल्लेख गरिएको छ । इस्लामिक रिभोल्युसनरी गार्ड कर्प्स इरानको सैन्य संगठनको एक अंग जस्तै हो । यसलाई सन् २०१९ मा अमेरिकाले विदेशी आतंकवादी संगठनको सूचीमा राखेको थियो । इरान र इजरायलले वर्षौंदेखि एकअर्काविरुद्ध साइबर आक्रमण गर्दै आएका छन् । अमेरिकी अधिकारीहरूले इजरायलसँग सम्बन्ध भएका अमेरिकी संगठनहरू यो द्वन्द्वको चपेटामा पर्न सक्ने चिन्ता व्यक्त गरेका छन् । सन् २०२३ मा इरानले इजरायली शिक्षा र प्रविधि सम्बन्धित नेटवर्कमा साइबर आक्रमण गरेको थियो ।हालै भएको १२ दिने युद्धका क्रममा इजरायली ह्याकिङ समूहले इरानी बैंकमा साइबर आक्रमण गरेका थियो ।इरानको सरकारी सञ्चारमाध्यम फार्सले साइबर आक्रमणका कारणसेपाह बैंकको सेवा अवरुद्धभएको बताएको थियो । इरानभरि पेट्रोल पम्पहरूको कारोबारमा बढी प्रयोग हुने यो बैंकको सेवा अवरुद्ध भएपछि त्यसको सोझो असर इन्धन वितरणमा परेको थियो ।इरानले साइबर आक्रमणको जोखिम रहेको भन्दै युद्धका बेलाह्वाट्सएप अकाउन्ट डिलिट गर्न निर्देशनजारी गरेको थियो । सरकारी टेलिभिजनबाटै नागरिकहरुलाई सुरक्षाका र गोपनियताको सुरक्षाका लागि ह्वाट्सएप डिलिट गर्ने सूचना जारी गरिएको थियो ।"
इजरायलसँगको १२ दिने युद्धमा इरानमा ९३५ जनाको मृत्यु,"तेहरान — इजरायलसँग भएको १२ दिन लामो युद्धका क्रममा इरानमा कम्तीमा ९३५ जनाले ज्यान गुमाएको इरानी सरकारी सञ्चारमाध्यमले सोमबार जनाएको छ । युद्धविराम लागू भएको करिब एक सातापछि यो विवरण सार्वजनिक गरिएको हो ।'सियोनवादी शासनद्वारा हाम्रो देशमाथि थालिएको १२ दिने युद्धको क्रममा हालसम्म ९३५ जना सहिदको पहिचान गरिएको छ,' न्याय परिषद्का प्रवक्ता असगर जहाङ्गीरलाई उद्धृत गर्दै सरकारी समाचार संस्था इरनाले जनाएको छ ।मृतकमध्ये १३२ जना महिला र ३८ जना बालबालिका रहेका छन् ।इरानका अनुसार जुन १३ गते इजरायलले इरानका सैनिक शिविर, आणविक अनुसन्धान स्थल र आवासीय क्षेत्रहरूलाई लक्षित गरी बम आक्रमण शुरु गरेको थियो । ती आक्रमणमा उच्चपदस्थ सैनिक अधिकृतहरू र वैज्ञानिकहरूको मृत्यु भएको उल्लेख गरिएको छ ।इरानले पनि जवाफी कारबाहीस्वरूप मिसाइल र मानवरहित विमान प्रयोग गरी इजरायलका प्रमुख सहरहरूमा आक्रमण गरेको थियो । इजरायली अधिकारीहरूका अनुसार ती कारबाहीमा २८ जनाको मृत्यु भएको थियो ।दुवै देशबीच जुन २४ गते युद्धविराम लागू भएको हो ।"
"भारतको तेलङ्गानामा रासायनिक कारखानामा विस्फोट, कम्तीमा १२ जनाको मृत्यु","नयाँ दिल्ली — भारतको दक्षिणी राज्य तेलङ्गानाको संगारेड्डी जिल्लामा रहेको एउटा रासायनिक कारखानामा सोमबार भएको विस्फोटमा कम्तीमा १२ जनाको मृत्यु भएको छ भने अरू धेरै घाइते भएका छन् ।विस्फोटपछि कारखानाको ठूलो भाग भत्किएको छ ।जिल्ला दमकल अधिकृत बी. नागेश्वर रावले भने, 'हामीले अहिलेसम्म १२ जनाको शव फेला पारिसकेका छौं र अझै भग्नावशेषमा खोजी जारी छ ।'यस घटनाको कारण पत्ता लगाउन अनुसन्धान भइरहेको जनाइएको छ ।भारतीय सञ्चारमाध्यममा देखाइएका दृश्यहरूमा घटनास्थलबाट बाक्लो कालो धुवाँ आकाशमा उठिरहेको देखिन्छ ।भारतमा यस्ता दुर्घटनाहरू कहिलेकाहीँ हुने गरेका छन् । प्रायः यस्ता घटनामा सुरक्षा नियमहरूको पालना नहुनु मुख्य कारण भएको बताइन्छ ।सरकारले मृतक परिवारप्रति समवेदना व्यक्त गर्दै घाइतेहरूको शीघ्र स्वास्थ्यलाभको कामना गरेको छ ।"
ट्रम्प र नेतान्याहुविरुद्ध इरानले जारी गर्‍यो ‘फतवा’,"काठमाडौँ — इरानका सर्वोच्च शिया धर्मगुरु ग्र्यान्ड अयातुल्ला नासिर मकारिम शिराजीले अमेरिकी राष्ट्रपति डोनाल्ड ट्रम्प र इजरायली प्रधानमन्त्री बेन्जामिन नेतान्याहुविरुद्ध एक धार्मिक फतवा जारी गरेका छन् ।उनले यी दुवै जनालाई अल्लाहको दुश्मन बनाएका छन् । साथै विश्वभरका मुसलमानलाई एकजुट भएर इरानमाथि गरिएको आक्रमणमा यी दुवै नेतालाई पछुटाउन बाध्य पार्न अपीलसमेत गरेका छन् ।मकारिम शिराजीले फतवामा भनेका छन्, ‘जो कोही पनि इरानका सर्वोच्च नेता या कुनै मरजालाई क्षति पुर्‍याउने वा धम्क्याउने कोशिस गर्छन् ती सबै युद्ध चाहने अपराधी हुन् ।’ फतवा इस्लामिक कानुनको व्याख्या हो । यसलाई मरजाका तर्फबाट जारी गरिन्छ । मरजा बाह्र इमामी शिया मुसलमानको उच्च धार्मिक पदलाई भनिन्छ ।इरानले इजरायलसँगको युद्धविराममा शंका व्यक्त गरेको छ । इरानका चीफ अफ स्टाफ अब्दोलरहीम मुसवीले आइतबार साउदी रक्षामन्त्री प्रिन्स खालिद बिन सलमानसँग टेलिफोनमा कुराकानी गर्दै भनेका छन्, ‘दुश्मन (इजरायल)सँग भएको युद्धविरामबारे हामीलाई शंका छ । यदि फेरि आक्रमण भयो भने त्यसको कडा जवाफ दिनेछौं ।’मूसवीले इरान अमेरिकासँग परमाणु वार्तामा व्यस्त भएका बेला इजरायलले आक्रमण गरेको र त्यसमा अमेरिकाले सहयोग गरेको बताएका छन् । दुवै देश अन्तर्राष्ट्रिय कानुनको पालना नगर्ने उनको भनाइ छ । इजरायल–इरानबीच चलेको १२ दिनको संघर्षपछि २४ जनुमा युद्धविराम भएको थियो ।यस लडाइँमा इरानमा ६१० र इजरायलमा २८ जना मारिएका छन् ।"
अमेरिकी टेक कम्पनीमाथि डिजिटल कर लगाउने योजनाबाट पछि हट्यो क्यानडा,"काठमाडौँ — क्यानडाले अमेरिकी टेक कम्पनीविरुद्ध कर लगाउने योजना फिर्ता लिएको छ । अब क्यानडा र अमेरिकाबीच ट्रेडलाई लिएर फेरि कुराकानी सुरु हुने बताइएको छ ।क्यानडाको वित्त मन्त्रालयका तर्फबाट जारी वक्तव्यमा भनिएको छ, ‘प्रधानमन्त्री मार्की कार्नी र अमेरिकी राष्ट्रपति डोनाल्ड ट्रम्प यस मुद्दामा फेरि कुराकानीका लागि सहमत भएका छन् ।’यसअघि शुक्रबार ट्रम्पले क्यानडामाथि ठूला अमेरिकी कम्पनीमाथि कर लगाउने तयारी गरिरहेको आरोप लगाउँदै अमेरिकासँगको व्यापार वार्ता रोक्न लागेको बताएका थिए ।यस वर्षको सुरुवातमै दुवै देशबीच व्यापारिक तनाव बढेको थियो । र एक अर्काका उत्पादनमा कर लगाएका थिए । क्यानडा सरकारको व्यक्तव्यमा भनिएको छ, ‘डिजिटल सर्भिस ट्यास यसकारण प्रस्ताव गरिएको छ, किनी कैयौं ठूला टेक कम्पनी क्यानडामा हुने कमाइमा कर दिँदैनन् । क्यानडाको प्राथमिकता सधैं अन्तर्राष्ट्रिय सम्झौतामा रहेको छ । ताकि हर देशको अलक अलग करको दायरा अन्त्य गर्न सकियोस ।’वक्तव्यअनुसार क्यानडा अमेरिकासमेत अन्य अन्तर्राष्ट्रिय साझेदारसँग मिलेर एक साझा डिजिटर कर फ्रेमवर्क तयार गर्ने योजनामा काम गरिरहेको छ ।"
"चर्को गर्मीले युरोपमा काममाथि प्रतिबन्ध, दर्जनौं क्षेत्र उच्च सतर्कतामा","युरोप — युरोपका केही देशमा ४२ डिग्रीसम्म तापक्रम बढेपछि फ्रान्स लागयतका केही देशमा आगलागी, डढेलो र उच्च तापक्रमका कारण राजमार्ग बन्द हुनुका साथै केही देशले काममा प्रतिबन्ध लगाएका छन् ।फ्रान्सका ८४ वटा डिपार्टमेन्टलाई उच्च सतर्कतामा राखिएको छ भने दक्षिणी क्षेत्र र ग्रीसमा डढेलो निभाउन अग्नि नियन्त्रक र अग्नि नियन्त्रक जहाजहरुसमेत परिचालन गरिएको छ । दक्षिणी क्षेत्रको लोदमा राजमार्ग बन्द गरिएको छ । ग्रीस, पोर्चुगल र फ्रान्सका केही गाउँबाट स्थानीयहरुलाई अन्यत्र स्थानान्तरण गरिएको छ ।सुख्खा मौसम, तीव्र हावा र गर्मीको लहरले डढेलोको खतरा अझै फैलिने अनुमानले अधिकारीहरूले सावधानी अपनाउन आग्रह गरिरहेका छन्।ग्रीस र पोर्चुगलमा पनि उच्च तापक्रम बढेसँगै डढेलो र आगजनीको घटना तीव्र बनेका छन् । त्यहाँ केही गाउँहरुलाई अन्यत्र स्थानान्तरण गरिएको फ्रान्सेली टिभी टिएफ १ ले जनाएको छ ।देशभरि तीव्र गर्मीको लहर फैलिएपछि धेरै इटालियन, स्पेनी, ग्रीस र फ्रान्सेली क्षेत्रहरूले धेरै तातो समयमा काममा प्रतिबन्ध लगाउने तयारी गरिरहेका छन् । स्पेन र इटालीका केही क्षेत्रमा त्यो लागू भैसकेको छ । आइतबार बिहानसम्म २१ शहरहरूमा रातो अलर्ट जारी गरिएको छ।बढ्दो तापक्रमको प्रतिक्रियामा यो उपाय लागू गर्ने योजना बनाइरहेका क्षेत्रहरूमा लाजियो, टस्कनी, क्यालाब्रिया, पुगलिया र उम्ब्रिया समावेश छन् । इटालियन स्वास्थ्य मन्त्रालयले रोम, मिलान र नेपल्ससहित २७ मध्ये १७ शहरहरूलाई आफ्नो उच्चतम सतर्कता अपनाउनुपर्ने सूचीमा राखेको छ ।युरोपका अन्यत्र क्षेत्रमध्ये स्पेनको राष्ट्रिय मौसम विज्ञान एजेन्सी आएमेटले जुन महिना रेकर्डमा सबैभन्दा तातो हुने चेतावनी दिएको छ । सेभिल र अन्य दक्षिणी शहरहरूमा तापक्रम ४२ डिग्री सेल्सियसमा पुगेको छ । फ्रान्सको दक्षिणी क्ष्रेत्रमा पनि केही स्थानमा तापक्रम ४२ डिग्री पुगेको छ ।त्यहाँबाट क्याम्पिङ कारहरु हटाइएको छ र पर्यटकहरुलाई अन्यत्र जान आग्रह गरिएको छ । स्वास्थ्य अधिकारीहरूले विशेष गरी वृद्धवृद्धा र साना बालबालिका जस्ता कमजोर समूहहरूलाई अत्यधिक गर्मीको समयमा कडा गतिविधिबाट बच्न र उच्च गर्मीबाट बच्ने उपाय अपनाउन सल्लाह दिएका छन् । विज्ञहरूले जलवायु परिवर्तनकै कारण दक्षिणी युरोपमा गर्मी बढेको मानेका छन् ।"
ट्रम्पको ‘बिग ब्युटिफुल बिल’ माथि सिनेटमा बहस सुरु,"वासिङ्टन — राष्ट्रपति डोनाल्ड ट्रम्पको खर्च विधेयकमाथि अमेरिकी सिनेटमा शनिबारदेखि बहस सुरु भएको छ । यो विधेयक पारित भएमा सामाजिक कल्याणको बजेट ठूलो मात्रामा कटौती हुनेछ ।ट्रम्पले विधेयकलाई ‘अ बिग ब्युटिफुल बिल’ भन्दै सिनेटले पारित गर्नेमा आशावादी रहेको जनाएका छन् । नयाँ बन्ने कानुनले उनको पहिलो कार्यकालको कर कटौतीको योजनालाई निरन्तरता दिएको छ ।साथै, यस विधेयकले सीमा सुरक्षा, रक्षा र उर्जा उत्पादन वृद्धिलाई पनि समेटेको छ । तर स्वास्थ्य तथा पोषण सम्बन्धी कार्यक्रमलाई सरकारले दिंदै आएको खर्चमा भने व्यापक कटौती गर्नेछ । विधेयकको विषयबस्तुलाई लिएर ट्रम्पको रिपब्लिकन पार्टी भित्रै पनि मतैक्य छैन ।अर्थविद्हरूले नयाँ कानुनले एकातिर लाखौं अमेरिकीलाई सार्वजनिक स्वास्थ्य सेवाबाट वञ्चित गर्ने, अर्कोतिर रक्षा र सीमा सुरक्षामा हुने खर्च वृद्धिले देशको ऋण भार ३० खर्ब डलरभन्दा बढीले थपिने भन्दै चासो व्यक्त गरेका छन् ।रिपब्लिकन विरोधीहरूले प्रक्रियागत मतदानमा ढिलाइ गरेपछि सिनेटले शनिबार राति औपचारिक रूपमा विधेयकमा बहस सुरु गरेको छ । रिपब्लिकन विरोधीहरूको प्रक्रियागत मतदानमा ढिलाइले सामाजिक सञ्जालमा ट्रम्पको आक्रोशलाई बढाएको छ ।उपराष्ट्रपति जेडी भान्स आफ्नै पार्टीका विरोधीहरूसँग वार्तामा सामेल भएपछि सिनेटरहरूले बहस सुरु गर्ने प्रस्तावलाई ४९ का विरुद्ध ५१ को झिनो बहुमतले पारित गरेका हुन् । ४७ डेमोक्र्याटहरूसँगै अन्ततः दुई रिपब्लिकन सिनेटर पनि प्रारम्भिक बहसमा ‘हुन्न’ भन्ने मतदानमा सामेल भएका थिए ।ट्रम्पले आफ्नो पार्टीलाई विधेयक पारित गराउन र संयुक्त राज्य अमेरिकाको स्वतन्त्रता दिवस जुलाई ४ सम्म कानुनमा हस्ताक्षर गर्न आफ्नो डेस्कमा दबाब दिएका छन् । डेमोक्र्याटहरू यस कानुन र ट्रम्पको एजेन्डाको कडा विरोधमा छन् भने बहसलाई रोक्ने प्रतिज्ञा गरेका छन् ।तिनीहरूले बहस सुरु गर्नुअघि सम्पूर्ण विधेयकलाई सदनमा ठूलो स्वरमा पढ्न जोड दिएर सुरुआत गरे । विधेयक लगभग एक हजार पृष्ठको छ र पढ्न अनुमानित १५ घण्टा लाग्नेछ । ‘रिपब्लिकनहरूले अमेरिकालाई विधेयकमा के छ भनेर बताउँदैनन्,’ सिनेटका डेमोक्र्याटिक नेता चक सुमरले भने, ‘त्यसैले डेमोक्र्याटहरूले यसलाई सुरुदेखि अन्त्यसम्म फ्लोरमा पढ्न बाध्य पार्दै छन् । यदि यो पढ्न आवश्यक छ भने हामी यहाँ रातभरि रहनेछौं ।’यदि सिनेटमा पारित भयो भने विधेयक अनुमोदनका लागि सदनमा फर्किनेछ । सदनमा रिपब्लिकनहरूले केही मतहरू मात्र गुमाउन सक्छन् र आफ्नै श्रेणीभित्रबाट कडा विरोधको सामना गरिरहेका छन् ।विभाजनकारी कटौतीरिपब्लिकनहरू राष्ट्रपति ट्रम्पको कर राहतको ४५ खर्ब डलर लागत भर्न संघर्ष गरिरहेका छन् । प्रस्तावित कटौतीहरू मुख्यतया ‘मेडिकेडको फन्डिङ’ नष्ट गरेर आउनेछन्, जुन कम आम्दानी भएका अमेरिकीहरूका लागि स्वास्थ्य बिमा कार्यक्रम हो । रिपब्लिकनहरू ‘मेडिकेड’ कटौतीमा विभाजित छन् । यसले ग्रामीण अस्पतालहरूलाई खतरामा पार्नेछ र अनुमानित ८६ लाख अमेरिकीलाई स्वास्थ्य सेवाबाट वञ्चित गर्नेछ ।खर्च योजनाले ट्रम्पका पूर्ववर्ती जो बाइडेनको नेतृत्वमा राखिएको नवीकरणीय ऊर्जाका लागि धेरै कर प्रोत्साहनहरू पनि फिर्ता गर्नेछ । शनिबार ट्रम्पका प्रमुख सहयोगी एलन मस्कले वर्तमान प्रस्तावलाई ‘पूर्ण रूपमा पागल र विनाशकारी’ भनी टिप्पणी गरेका छन् । ‘यसले विगतका उद्योगहरूलाई ह्यान्डआउट दिन्छ भने भविष्यका उद्योगहरूलाई गम्भीर नोक्सान पुर्‍याउँछ,’ मस्कले भने ।यस विधेयकले सबैभन्दा गरिब १० प्रतिशत अमेरिकीबाट सबैभन्दा धनीमा सम्पत्तिको ऐतिहासिक पुनर्वितरणका लागि मार्गप्रशस्त गर्ने पनि देखाउँछ । हालैको सर्वेक्षणअनुसार यो विधेयक बहुजनसांख्यिकीय, उमेर र आय समूहहरूमा अलोकप्रिय छ । सदनले पहिले नै आफ्नै संस्करण पारित गरिसकेको भए पनि कानुनमा हस्ताक्षर गर्नुअघि दुवै सदन एउटै पाठमा सहमत हुनुपर्छ ।"
मस्कले फेरि गरे विधेयकको विरोध,"वासिङ्टन — अमेरिकी राष्ट्रपति डोनाल्ड ट्रम्पले ‘अ बिग ब्युटिफुल बिल’ करार दिएको कानुनको मस्यौदाको एलन मस्कले शनिबार सामाजिक सञ्जालमा आलोचना गरेका छन् । सिनेटमा रिपब्लिकनले पारित गर्न खोजिरहेको ट्रम्पको घरेलु नीति विधेयकको उनले आलोचना गरेका हुन् ।विधेयकका केही व्यवस्थालाई लिएर दुईबीच चलेको ‘वाक्युद्ध’ समाप्त भएको केही सातापछि मस्कले ट्रम्पविरुद्ध पुनः राजनीतिक टिप्पणी गरेका हुन् ।शनिबार बिहान रिपब्लिकन नेताहरूले राष्ट्रपतिको एजेन्डा पूरा गर्न ९ सय ४० पृष्ठको नयाँ विधेयक सार्वजनिक गरेका थिए । उक्त विधेयकले कर घटाउने, औषधि उपचार कोषमा कटौती गर्ने, पोषण सहायता कटौती गर्ने तथा सेना र आप्रवासन नीति कार्यान्वयनमा खर्च बढाउनेछ ।यद्यपि सिनेटले औषधोपचार कोषमा निर्भर रिपब्लिकनहरूको वर्चस्व रहेका ग्रामीण क्षेत्रका अस्पतालहरूलाई मद्दत गर्न थप कोषसहितका केही नयाँ उपायहरू पनि समावेश गरेका छन् । रिपब्लिकन बहुमतका नेताहरूले ट्रम्पको जुलाई ४ को समय सीमाअघि नै विधेयकलाई सिनेटबाट पारित गर्ने र सदनमा अन्तिम अनुमोदन प्राप्त गर्ने आशा गरिरहेका छन् ।टेस्ला र स्पेसएक्सका प्रमुख कार्यकारी रहेका अर्बपति मस्क राष्ट्रपति ट्रम्पसँगको वाक्युद्धपछि अपेक्षाकृत रूपमा केही शान्त थिए । तर शनिबार सिनेटले प्याकेजका बारेमा छलफल गर्ने घोषणा गरेपछि उनले आफ्नो सामाजिक सञ्जाल एक्समा एक पोस्टमा लेख्दै विधेयकलाई ‘पूर्ण रूपमा पागल र विनाशकारी’ भन्दै पुनः बहसमा उत्रिएका हुन् । ‘सिनेटको पछिल्लो विधेयकको मस्यौदाले अमेरिकामा लाखौं रोजगारीहरू नष्ट गर्नेछ र हाम्रो देशलाई ठूलो रणनीतिक हानि पुर्‍याउनेछ,’ उनले लेखेका छन् ।राष्ट्रपति ट्रम्पसँगको उनको कटु सम्बन्धको कारक यही विधेयक नै हो । मस्कका अनुसार यस विधेयकले राष्ट्रिय ऋण उल्लेखनीय रूपमा थप्नेछ । साथै उनले राष्ट्रपति ट्रम्पले सत्तारोहण गरेपछि उनले सम्हालेको संघीय सरकारको लागत कटौती तथा क्षमता अभिवृद्धि परियोजना, ‘डज’ ले गरेका कामलाई कमजोर बनाउने मस्कको विश्वास छ । उनले विधेयकलाई ‘घृणित’ भन्दै यसले अमेरिकालाई टाट पल्टाउने दाबी गरेका छन् ।मस्कले पछिल्लो पटक विधेयकमाथि गरेको यस्तै टिप्पणीपछि ट्रम्पसँगको सम्बन्ध व्यक्तिगत गालीगलौजमा परिणत भएको थियो । मस्कले यौन अपराधी दोषी ठहरिएर जेलमै आत्महत्या गरेका जेफ्री एपस्टाइनबारे गरिएको सरकारी अनुसन्धानको फाइलमा ट्रम्पको पनि नाम रहेको दाबी गरेका थिए । त्यसको जवाफमा ट्रम्पले मस्कको व्यवहार ‘पागलपन’ र लागू पदार्थको प्रयोगसँग जोडिएको बताएका थिए ।राष्ट्रपतिको शपथलगत्तै ट्रम्पले दिएको भूमिकाबाट पछि हटेर केही समययता मस्क पुनः आफ्नो कम्पनी चलाउनमा केन्द्रित रहँदै गर्दा दुईबीच सामाजिक सञ्जालमा ‘वाक्युद्ध’ चलेको थियो । उनीहरूको विवाद भएको करिब एक सातापछि मस्क आफैंले आफ्ना केही पोस्टहरूप्रति पश्चात्ताप गर्दै ‘त्यो धेरै टाढा पुगेको’ बताएका थिए । यद्यपि ट्रम्पले भने मस्कसँगको सम्बन्ध सुधार गर्न कुनै चासो नरहेको बताएका थिए ।"
तान्जानियामा बस दुर्घटनामा ३८ जनाको मृत्यु,"डार एस सलाम — तान्जानियाको किलिमञ्जारो क्षेत्रको साबासाबा नामक स्थानमा शनिबार साँझ बस र मिनिबस आपसमा ठोक्किँदा ३८ जनाको मृत्यु भएको छ ।राष्ट्रपतिको कार्यालयले आइतबार जारी गरेको विज्ञप्तिमा दुर्घटनामा दुई महिलासहित ३८ जनाको ज्यान गएको पुष्टि गरिएको छ । साथै, २८ जना घाइते भएको उल्लेख गरिएको छ ।विज्ञप्तिअनुसार, दुर्घटना बसको टायर पञ्चर भएपछि चालकको नियन्त्रण गुम्दा भएको हो । ठोक्किएपछिको आगलागीले क्षति थप भयावह बनाएको बताइएको छ ।'दुर्घटनामा परेका मध्ये ३६ जनाको शरीर पूर्ण रूपमा जलेकोले पहिचान गर्न कठिन भएको छ,' विज्ञप्तिमा भनिएको छ ।अहिले पनि घाइतेमध्ये ६ जनाको अस्पतालमा उपचार भइरहेको जनाइएको छ । तान्जानियामा यस्ता घातक सडक दुर्घटनाहरू बारम्बार हुने गरेका छन् ।विश्व स्वास्थ्य संगठनको सन् २०१८ को प्रतिवेदन अनुसार सन् २०१६ मा मात्रै तान्जानियामा १३ हजारदेखि १९ हजार जना मानिसले सडक दुर्घटनामा ज्यान गुमाएका थिए ।"
ओडिशाको पुरीमा रथयात्राका क्रममा भागदौड हुँदा तीन जनाको मृत्यु,"भारत — ओडिशाको पुरीमा श्री गुन्डिचा मन्दिर नजिक भागदौड हुँदा दुई महिलासहित तीन जनाको मृत्यु भएको छ । ६ जना घाइते भएका छन् ।पुरीका जिल्ला अधिकारी सिद्धार्थ एस.स्वाईंले सञ्चारकर्मीसँग कुरा गर्दै घटनाबारे जानकारी दिएका छन् ।रथयात्रा सम्पन्न भएको एक दिनपछि आज तड्के पुरीमा सवार रथमा सवार त्रिमूर्ति (जगन्नाथ, बलभद्र, सुभद्रा) हेर्नलाई मानिसहरु जम्मा भएका थिए ।रथयात्राका क्रममा भागदौड हुँदा मृत्यु भएको यो घटना पहिलो भएको भारतीय सञ्चार माध्यमहरुले जनाएका छन् । दुर्घटनाबारे जिल्ला अधिकारी स्वाईंले सबै घाइतेहरु खतरामुक्त भएको जानकारी दिएका छन् ।"
ट्रम्पको नाटो खर्च बढाउने दबाबले युरोपमा असर,काठमाडौँ — नाटो सदस्यहरूले आफ्नो कूल गार्हस्थ्य उत्पादनको पाँच प्रतिशत रक्षामा खर्च गर्ने अमेरिकी राष्ट्रपति डोनाल्ड ट्रम्पको माग पागलपन भएको बताएका छन् ।यसले युरोपेली देशहरूको सबैभन्दा महत्त्वपूर्ण सम्पत्तिमा असर गर्ने विज्ञहरुको भनाइ छ ।संयुक्त राज्य अमेरिकाले माग गरेको उच्च खर्च लक्ष्यलाई अनुमोदन गर्न नेदरल्याण्ड्सको द हेगमा नाटो नेताहरूले भेट गरेका थिए ।रक्षामा आफ्नो जिडिपीको २.१ प्रतिशतभन्दा बढी खर्च गर्ने प्रस्ताव स्पेनले भने अस्वीकार गरेको छ ।युरोपमा नेटोमाथि प्रश्न उठाउन थाल्नुपर्ने उनको भनाइ छ । किनभने नेटोले युरोपलाई थप सैन्य खर्च र विश्वमा थप सैन्य तनाव मात्र ल्याएको बताए ।
द्वन्द्वले गरिबी झन् बढ्दै : विश्व बैंक,"वासिङ्टन — विश्व बैंकले एक नयाँ अध्ययन प्रतिवेदन सार्वजनिक गर्दै विश्वभर दोहोरिँदो द्वन्द्व र अस्थिरताका कारण गरिबीको समस्या भयावह बन्दै गएको गम्भीर चेतावनी दिएको छ ।प्रतिवेदनअनुसार, सन् २००० को दशकको सुरुवातदेखि हालसम्म द्वन्द्व र त्यसबाट हुने जनधनको क्षति तीन गुणा बढी भएको छ । यसले गर्दा असुरक्षित र द्वन्द्व प्रभावित मुलुकहरूमा अत्यधिक गरिबी र खाद्य संकटको अवस्था अझ गहिरिँदै गएको उल्लेख गरिएको छ ।यस वर्ष मात्र ४२ करोडभन्दा बढी मानिसहरू दिनको तीन अमेरिकी डलरभन्दा कम आम्दानीमा गुजारा चलाइरहेका छन्, जुन स्थिति विश्व बैंकले ‘चरम गरिबी’ को परिभाषामा राखेको छ । यस्तो दरले बढिरहेमा सन् २०३० सम्म यो संख्या ४३ करोड ५० लाख नाघ्न सक्ने अनुमान गरिएको छ ।विश्व बैंक समूहका प्रमुख अर्थशास्त्री इन्दरमित गिलले भने, ‘युक्रेन र मध्यपूर्वका द्वन्द्वमा हाल विश्व समुदायको ध्यान केन्द्रित भए पनि आजका आधा द्वन्द्वग्रस्त देशहरू १५ वर्षभन्दा लामो समयदेखि अशान्ति र अस्थिरतामा फसेका छन् ।’द्वन्द्व प्रभावित पश्चिमी सुडानको उत्तरी डार्फर राज्यको राजधानी एल फासेरमा अर्धसैनिक समर्थन बल (आरएसएफ) ले गरेको आक्रमणमा शुक्रबार मात्र कम्तीमा १३ सर्वसाधारणको मृत्यु हुनुका साथै २१ जना घाइते भएको स्वयंसेवक समूहले जनाएको छ । एल फासेरमा आरएसएफले आक्रमण गर्दा तीन बालबालिकासहित उनीहरूको मृत्यु भएको स्वयंसेवक समूह सुडानी डाक्टर नेटवर्कले विज्ञप्तिमार्फत बताएको हो ।सुडानी सशस्त्र बल (एसएएफ) र आरएसएफ दुवैलाई युद्धविराम लागू गर्न आह्वान गर्दै उक्त संस्थाले सहरमा भएको आक्रमण र कडा घेराबन्दीले हजारौं बालबालिका, महिला तथा वृद्धहरूलाई प्रत्यक्ष रूपमा लक्षित गरेको जनाएको छ । आरएसएफले गरेको विस्फोट र आक्रमणले आवासीय क्षेत्रमा तनाव थपेको छ । केही घाइतेहरूलाई सहरको मुख्य अस्पतालमा लगिएको छ, जुन हाल औषधि र चिकित्सा आपूर्तिको गम्भीर अभावको सामना गरिरहेको छ ।आरएसएफले २०२४ मे देखि एल फासेरमा अवरोध गरिरहेको छ, जसमा दैनिकजसो गोलाबारी र आरएसएफ र एसएएफ दुवै संलग्न तीव्र सहरी लडाइाहरू समावेश छन् । यसले सर्वसाधारण प्रभावित हुँदै आएका छन् । सुडान सन् २०२३ अप्रिल देखि एसएएफ र आरएसएफ बीचको द्वन्द्वमा फसेको छ । युद्धले दशौं हजारको ज्यान लिनुका साथै लाखौंलाई सुडानभित्र तथा यसको सीमापार घर छोड्न बाध्य पारेको छ ।यस्तै, इजरायल र प्यालेस्टिनी लडाकू समूहबीचको युद्धले गाजामा हजारौं व्यक्तिले ज्यान गुमाएका छन् भने लाखौं घरबारविहीन भएका छन् । शनिबार मात्र उत्तरी, मध्य र दक्षिणी गाजा पट्टीका धेरै क्षेत्रहरूमा इजरायलले गरेका हवाई आक्रमणमा कम्तीमा ३९ जना प्यालेस्टिनीहरूको मृत्यु हुनुका साथै दर्जनौं घाइते भएको जनाइएको छ । मध्य गाजा सहरको सामेर नजिकैका दुईवटा अपार्टमेन्टलाई लक्षित गरी भएको इजरायली आक्रमणमा १३ जना नागरिकको मृत्यु हुनुका साथै अन्य घाइते भएको चिकित्सा स्रोतहरूले बताएको छ ।सहरको पश्चिममा रहेको प्यालेस्टाइन जंक्सन नजिकै इजरायलले विस्थापित मानिसहरूको शिविरमा बम प्रहार गर्दा दस प्यालेस्टिनीको मृत्यु हुनुका साथै अन्य धेरै घाइते भएको जनाइएको छ । गाजा पट्टीको उत्तरमा जबालिया अल–बलादको दर्दुना जंक्सन नजिकैको घरमा भएको आक्रमणमा अन्य १० जनाको मृत्यु भएको उल्लेख गरिएको छ ।खान युनिसको अघिल्लो बम विस्फोटमा घाइते भएका एक प्यालेस्टिनीको मृत्यु भएको जनाइएको छ । खान युनूसको विस्थापितहरूको शिविरमा भएको इजरायली ड्रोन आक्रमणमा दुई बच्चासहित अन्य तीन जनाको मृत्यु भएको जनाइएको छ । युद्धका कारण खाद्यान्न अभाव हुँदा गाजामा भोकमरीको समस्या बढेको छ ।हाल ३९ देशलाई द्वन्द्व प्रभावित मुलुकको सूचीमा राखिएको छ, जसमा २१ देश प्रत्यक्ष सशस्त्र संघर्षमा छन् । यस सूचीमा युक्रेन, सोमालिया, दक्षिण सुडान, गाजा क्षेत्र र पश्चिमी तटका साथै इराकजस्ता देशहरू समावेश छन् । यद्यपि, इरान भने समावेश गरिएको छैन । विश्व बैंकले भनेको छ, ‘द्वन्द्वको सुरुआत हुनुअघि नै गरिने रोकथामको पहल धेरै सस्तो, प्रभावकारी र दीर्घकालीन रूपमा फाइदाजनक हुन्छ ।’ विश्व बैंकका उपप्रमुख अर्थशास्त्री आयहान कोसे भने, ‘पछिल्लो डेढ दशकमा द्वन्द्वग्रस्त देशहरूमा विकास होइन, आर्थिक जडता नै सामान्य अवस्था बनेको छ । यस्तो परिस्थितिमा परिवर्तन ल्याउन अबको प्रयास निर्णायक हुन सक्छ ।’"
अस्ट्रेलिया : किस्तै-किस्तामा अल्झिएको जिन्दगी,"अस्ट्रेलिया — मानिस स्वभावैले सम्भावनाको खोजी गरिरहन्छ । मानव विकासको इतिहास हेर्‍यो भने सम्भावनाको खोजी गर्दै पृथ्वीमा भौंतारिनु नै नियतिजस्तो थियो । आजको आधुनिक युगमा यो फरक तरिकाबाट चलिरहेकै छ ।त्यसबाट नेपाल पनि अछुतो छैन र त्यसको एक हिस्सा हामी परदेशमा रहेका नेपाली समुदायहरू हौँ । सम्भावनाको देश खोज्दै हामी विश्वभर छरिएकै छौं । सुरक्षित व्यवस्था, सुशासन, गुणस्तरीय शिक्षा, भरपर्दो स्वास्थ्य प्रणाली, अनि पेसागत अवसरहरू । यिनै कुराले त धेरै नेपालीलाई अस्ट्रेलियाले तानेको । कोही विद्यार्थी भिसामा, कोही कामदारको हैसियतमा त कोही परिवारसहित स्थायी बसोबासका लागि अनुमति लिएर यहाँ बसिरहेका छन् ।सबैसँग उस्तैउस्तै सपना छन् । श्रमको मूल्य पाइने ठाउँमा पुगेर आफ्नो र सन्तानको भविष्य उज्यालो बनाउने सपना । तर सपना पूरा गर्न सजिले छैन । फरक भाषा, फरक संस्कृति, कानुन र परिवेशमा आफूलाई ढाल्न त्यति सजिलो कहाँ छ र ?सपना बोकेर यहाँ आएका केहीले आर्थिक रूपमा राम्रो गरेका छन् । सजिलै घर, गाडी खरिद गरेर जीवन सहज बनाएका छन् । तर धेरैजसो भने किस्ता किस्तामा सपना पूरा गर्न लागिपरेका छन् । अनि यिनै किस्ता बेलाबखत फन्दा पनि बनिरहेका छन् । घर किस्तामा, गाडी किस्तामा, मोबाइलदेखि फर्निचरसम्म सबै किस्तामा । जीवन नै बैंक र बिलहरूको चक्रव्यूहमा फसेको जस्तो । अस्ट्रेलियाका निम्ति यो सामान्य कुरा हो । जुन फेसबुक लगायतका सामजिक सञ्जालको भित्तामा देखिन्न ।संघर्षको भारी बोकी आएर अस्ट्रेलियामा बसोबास गर्ने नेपालीहरूको पहिलो पुस्ता अझै संघर्षरत छ। अधिकतर नेपालीहरू हेल्थ केयर, एजकेयर, क्लिनिङ, ट्राफिक कन्ट्रोल, कन्स्ट्रक्सनजस्ता श्रमप्रधान क्षेत्रमा कार्यरत छन् । डबल सिफ्ट, सातामा ६-७ दिन काम गरेर महिनाको खर्च टार्नुपर्ने अवस्था छ । घर किन्ने सपना धेरैको छ, तर यो सपना सजिलो छैन । अस्ट्रेलियाको हाउजिङ बजारमा घर किनेपछि पनि ३ हजार डलर देखि ४ हजार डलर मासिक किस्ताले आर्थिक बोझ थप्छ । त्यसमा गाडीको लोन, क्रेडिट कार्ड, बालबच्चाको स्कुल खर्च, बीमा र ट्याक्स सबै जोडिँदा जीवन साँच्चिकै ‘किस्ता जिन्दगी’ बन्न पुग्छ । यसरी भौतिक प्रगति भएजस्तो देखिए पनि आत्मिक थकान, समयको अभाव, र सामाजिक अलगावले जीवनलाई एकोहोरो बनाइरहेको छ ।पहिचानको द्वन्द्वमा हुर्किँदै अष्ट्रेलियामा जन्मिएका वा सानो उमेरमै आएका नेपाली बालबालिका फरक संस्कृति र वातावरणमा हुर्किरहेका छन् । उनीहरूको भाषा अंग्रेजी हो, तर घरमा उनीहरू नेपाली बुझ्न र बोल्न बाध्य छन् । सामाजिक रूपमा उनीहरू ‘अस्ट्रेलियन’ जीवनशैलीमा रमाउँछन् । स्कुल, खेलकुद, डिजिटल प्लेटफर्ममा उनीहरूको दिन बित्छ । तर अभिभावक चाहन्छन्, उनीहरूले नेपाली भाषा, धर्म, र संस्कार नबिर्सून् ।पढाइ, करिअर र संस्कृतिको तानातानमा उनीहरूको पहिचान द्विविधामा पर्छ 'म नेपाली हुँ कि अस्ट्रेलियन?' यसले घरभित्र पुस्ताबीच दुरी बढाउने खतरा पनि बोकेको छ । संस्कार हस्तान्तरणमा अभिभावकहरूले निकै मेहनत गरे पनि सन्तानको मनोविज्ञान र सामाजिक परिवेश फरक भएकाले गहिरो संवाद कठिन हुन थालेको छ ।पहिलो पुस्ता धेरैको नेपाल फर्कने चाहना देखिन्छ। तर फर्कने कि नफर्कने ? धेरै नेपालमा घर बनाएका छन्, केहीले जग्गा जोडेका छन्, र ‘रिटायर्मेन्टपछि नेपाल जाने’ सपना बोकेका छन् । तर त्यो सपना पनि सहज छैन । बालबालिका यतै पढ्दै छन्, यहाँको शिक्षा र जीवनशैलीमा अभ्यस्त छन् । फर्केपछि उनीहरूको भविष्य के हुन्छ भन्ने प्रश्न अभिभावकको मनमा छ । त्यसबाहेक, नेपालको यथार्थ पनि चुनौतीपूर्ण छ। जब नेपाल फर्केर स्थायी बसाइको कल्पना गरिन्छ, तब यथार्थको पर्खाल ठोक्किन्छ राजनीतिक अस्थिरता, बेरोजगारी, गुणस्तरहीन स्वास्थ्यसेवा, महँगी र शिक्षाको अनिश्चितता । फर्कने सपना भावनात्मक लागे पनि व्यावहारिक होइन जस्तो लाग्न थालेको छ ।सतहमा हेर्दा अस्ट्रेलियामा नेपालीहरूले आर्थिक रूपमा प्रगति गरेका छन् । गाडी चढेका छन्, घर किनेका छन्, छुट्टीमा विदेश घुम्ने क्षमता बनाएका छन् । तर त्यो ‘सफलता’को मूल्य पनि छ, समयको, आत्मसन्तुष्टिको र संस्कृति-संवादको । अस्ट्रेलियामा धेरै नेपाली यस्तो जीवन बाँच्छन्, जहाँ सबै सुविधा हुन्छ, तर ‘सन्तोष’कम हुन्छ । जहाँ आफ्नो परिवार छ, तर ‘पहिचान’ हराउँदै छ । जहाँ पैसा कमाइन्छ, तर संस्कार र आत्मीयता र पहिचानको खडेरी भोगिरहेको हुन्छ ।अस्ट्रेलियामा नेपालीहरू केवल अर्थोपार्जनको यात्रामा छैनन्, उनीहरू एक सामाजिक, सांस्कृतिक र भावनात्मक सम्झौतामा पनि छन् । हामीले आफ्नो देशको मायालाई छोडेका छैनौं, गाउँको आँगन, चुलोको धुवाँ, दसैं तिहारको रमाइलो, आमाको हातको खाना, बाल्यकालका दिन सबै अझै हाम्रै भित्री संसारमा जीवित छन् । तर यथार्थ यस्तो छ कि आज हामीले अस्ट्रेलियामा जीवनको बृहत् सञ्जाल बुनेका छौं, जुन सजिलै तुहिन सक्दैन । हामीले यहाँ घर बनाएका छौं, तर त्यो घर अझै पनि ‘घरजस्तो’ लाग्दैन । अन्ततः, अस्ट्रेलियाको जिन्दगी केवल रोजगारीको कथा होइन । यो आत्मपहिचान, पुस्तान्तरण, संस्कृति जगेर्ना र सन्तुलनको कथा हो । त्यो कथाको मूल सन्देश के हो भने— हामी जहाँ भए पनि, 'देश' सधैं मुटुभित्रै हुन्छ ।"
"जगदुल्ला ताल पुग्दा लाग्यो, प्रकृतिको जादू यही रहेछ","त्रिपुरासुन्दरी नगरपालिका–१ त्रिपुराकोटबाट मोटरसाइकलमा हिँडेको एक घण्टामै म र कलाकार साथी लक्ष्मण देवकोटा लिकु, मुहु, बन्तडी हुँदै बलाङ्रा लेक पुग्यौँ। एकैछिनमै बेंसीबाट लेक उक्लेकाले होला, हामीलाई चिसो लागेजस्तो भयो।नलागोस् पनि किन, डोल्पाको अग्लो स्थानमा पर्ने बलाङ्राबाट हिउँले सेताम्मे हिमाल नजिकै देखिन्थ्यो। त्यही हिमाल छोएर आएको हावाले चिसो नबनाउने कुरै थिएन।सुन्दर गाउँबस्ती, हरिया फाँटमा फुलेका रंगीबिरंगी फूलहरू हेर्दै एघार बजे त काइगाउँ बजार पुगियो। कुनै बेला त्रिपुराकोटबाट दुई दिनमा पुगिने काइगाउँ, आजभोलि बाटोको सुविधाले मोटरसाइकलमा दुई घण्टामै पुग्न सकिने भएको छ।हामी हिँडेका थियौँ- शे–फोक्सुन्डो राष्ट्रिय निकुञ्जमा पर्ने जगदुल्ला तालको सौन्दर्य नियाल्न। काइगाउँबाट हामी हुरिकोट पुग्यौँ। त्यसपछि सुरु भयो पैदल यात्रा।झमझम पानी परिरहेको थियो। तर हामी रोकिने सुरमा थिएनौँ। वर्षा ओढेर, ‘खुई खुई’ गर्दै दुई घण्टा हिँडेपछि तोइजुम पुग्यौँ। भिजेका कपडा फेर्छौँ भन्ने थियो, तर जतनसाथ राखिएका झोलाका कपडा पनि भिजिसकेका रहेछन्। चिया र तातोपानी पिएपछि जिउमा तातो बढ्यो। तर मौसम भने चिसो नै थियो।हाम्रो योजना थियो, माथिल्लो डंसिलेसम्म पुग्ने। घना जंगलको बाटो। जगदुल्ला नदीको एकोहोरो सुस्केरा। यात्रा सुरु गरिसकेपछि किन रोकिने भन्ने जोसमा हामी पानीमा भिज्दै हिँडिरह्यौँ। अनि पाँच बज्नै लाग्दा तल्लो डंसिले पुग्यौँ।त्यहाँ बास बस्नका लागि कुनै होटल थिएन। माथिल्लो डंसिले नपुगी बास नपाइने भएपछि हिँड्नुको विकल्प थिएन। तर निरन्तरको झरीले चुटेर थकित शरीर अनि बढ्दो चिसो। हामीसँग केही उपाय थिएन।म पुरै थाकिसकेको थिएँ। प्रत्येक पाइला कठिन बन्दै थियो। लगाएका कपडाहरू पनि भारी लाग्न थालेका थिए। चिसो, भोक अनि उकालो बाटो—दुःखका निम्ति यहाँभन्दा बढी के चाहिन्थ्यो र! त्यसमा पनि मलाई सास फुलेर हैरान बनायो। टाउको बेस्सरी दुख्न थाल्यो।अन्धकार बढ्दै गएको थियो। पिठ्युँको झोला पनि कतै फालिदिऊँ जस्तो लागेको थियो। भित्र कतै लुकी बसेको आँट ल्याएजस्तै गरेर मैले पाइला चालिरहेँ। हामी आठ बजे माथिल्लो डंसिले पुग्यौँ। राति आएका नौला मान्छे देखेर पशुबस्तु हेर्ने भोटे कुकुरहरू एकनासले भुकिरहे। याक, चौँरी र झोपाका घण्टीहरू बज्न थाले।वडाध्यक्ष शेरबहादुर लामाको गाई राख्ने गोठ त्यही रहेछ। लामा दाइको आफ्नै होटल पनि रहेछ। ४५ सय मिटर उचाइमा रहेको उनको होटलमा हामीले रात बितायौँ। लामो सास तानेर ‘धन्न बाँचियो’ भनेर सुस्तायौँ।बिहान बाहिर निस्कँदा त हाम्रो स्वागतमा सेताम्मे हिमाल हाँसिरहेजस्तो । जगदुल्ला खोला सुसाइरहेको । छेउछाउमा बुकीलगायतका घाँस बयली खेलिरहेको । सबै दृश्यले हिजोको थकान पूरै हराएजस्तो भयो।फाँटमा चरिरहेका घोडा, याक, चौँरी र भेडाहरू हेर्दै, चिसो हावा खाँदै हामी हिँड्न थाल्यौँ। तीन घण्टा सरासर हिँडेपछि हामी राक्षस तालको वारिपट्टि पुग्यौँ। पानको आकारजस्तो देखिने भएकाले यसलाई ‘प्रेम ताल’ पनि भन्ने रहेछन्।ताललाई पृष्ठभूमिमा पारेर मनग्य फोटो र भिडियो खिच्यौँ। अनि प्रेम तालको सौन्दर्य दिलमा खिचेर अघि बढ्यौँ। करिब दुई घण्टा सरासर हिँडेपछि पुग्यौँ—जगदुल्ला ताल। यही त थियो हाम्रो गन्तव्य! यसैको सौन्दर्य खिच्ने धोकोले त यति लामो बाटो हिँड्ने र सारा हैरानी उठाउने हुटहुटी पलाएको थियो।कञ्चन पानी अनि हावामा पानीको ताल। अनि तालपारि सुरक्षा गार्डझैँ उभिएका सेता हिमालका लस्कर। हामी खुसीले यसै यसै चिच्यायौँ।यो ताल धार्मिक दृष्टिले पनि अत्यन्तै महत्त्वपूर्ण रहेछ। प्रत्येक वर्षको साउन पूर्णिमामा विभिन्न जिल्लाबाट हजारौँ तीर्थालु यहाँ आउने रहेछन्। तालमा स्नान गर्ने चलन रहेछ। यो ताल प्राचीन तिब्बती ग्रन्थमा नौ लाख देवी–देवताहरूको पवित्र धार्मिकस्थल भएको स्थानीयहरूको बुझाइ रहेछ।स्थानीयले फोक्सुन्डो तालझैँ यस तालले पनि रंग परिवर्तन गर्ने बताए। हामीले नियालेर हेर्‍यौँ। ताल निलो थियो। एकछिनमै फिक्का सेतो देखियो। किनभने आकाशमाथि सेताम्मे बादल थिए। त्यसैको प्रतिबिम्ब तालमा परेको थियो।तालको सौन्दर्य नियाल्दा नियाल्दै डेढ घण्टा बितेको पत्तो भएन। असिना पानी पर्न सुरु नगरेको भए अझै केहीबेर त्यहीँ सुस्ताउने मन थियो। तालको सौन्दर्य मनभित्र खिचेर हामी वडाध्यक्षकै होटलमा बास बस्न फर्कियौँ। एउटा ठूलो उद्देश्य पूरा भएजस्तो लाग्यो। प्रकृतिको सबैभन्दा सुन्दर दृश्य हेरेर मन अघाएको अनुभव भयो।"
के हामी चोर्ने मान्छे हौँ ?,"काठमाडौँ — प्रसंग राजावादीले चैत १५ मा काठमाडौंको कोटेश्वरमा रहेको भाटभटेनीमा गरेको लुटपाटबाट सुरु हुन्छ । अहिले प्रहरीले क्लोज सर्किट टेलिभिजन(सीसीटिभी)ले खिचेका फुटेज र सामाजिक सञ्जालमा आएका भिडियोका आधारमा लुटपाटमा संग्लनलाई एकपछि अर्को गर्दै पक्राउ गरिरहेको छ ।यस्तै घटना २०७९ फागुन १ गते काठमाडौंकै नयाँ बसपार्कको ल्होत्से मलमा पनि भएको थियो । यातायात मजदुरको आन्दोलनका क्रममा आक्रोशित भीडले महल तोडफोडसँगै मोबाइल लगायतका सामान लुटपाट गरेका थिए ।पछिल्ला लुटपाटका घटनाले हामीलाई अचम्मित मात्र बनाएको छैन, बरु हाम्रो समाजको नैतिक धरातलमा प्रश्न चिह्न खडा गरेको छ । हाम्रो सामाजिक चेतना र नैतिकतासँग यो बहस जोडिएको छ । व्यक्तिलाई हानी गर्ने र लुटपाटको अस्विकार गर्ने नेपाली समाजको स्वभाव हो भनेर हामीले बुझिआएको हो । तर, प्रतिनिधि दुई घटनाले हाम्रो स्वभाव, संस्कार र सामाजिक चेतना केही समस्या त देखिँदै छैन ? भन्ने प्रश्न उब्जाइदिएको छ ।विगतका भूकम्पीय विपत्तिमा मानिसहरू ज्यान जोगाउन घर र आफूले वर्षौँदेखि जोडेका सामान असरल्लै छोडेर खुला चौरतिर भागेका थिए । कैयन घर र पसल भत्किएको बेला थियो । तर त्यतिबेला पनि घर र पसलका सामान लुटपाट भएका खबर सार्वजनिक भएका थिएनन् । व्यक्तिका घरभित्रका सामान हुन् कि पसल वा मार्टका सामान हुलका हुल मान्छे पसेर लुटपाट गरिरहेका दृश्य हामीले देख्नुपरेको थिएन ।आन्दोलन त नेपाली समाजको पहिचान र परिचय नै भइसकेको छ । किनकि २००७ सालदेखि अहिलेसम्म समयका हरेक घुम्तीमा नेपाली समाज आन्दोलित छ । सानादेखि ठूला र संगठितदेखि असंगठित आन्दोलन समयका अनेकन बिन्दुमा भइ नै रहेका छन् । तर यस्ता आन्दोलनमा पनि आन्दोलनकारीले, प्रर्दशनकारीले संयमता गुमाएका थिएनन् ।तर, तीनकुने घटनामा धेरैले विवेक गुमाए । अचम्मलाग्दो त यो छ कि भाटभटेनीका सामान हातभरि बोकेर घरतिर कुद्नेले सीसीटिभीले हामीलाई खिचेको छ भन्ने सामान्य हेक्का किन राखेनन् होला ? जबकि अहिले प्रविधिको विकासले धेरै फड्को मारेको छ । सहरका ठूला महलमा मात्र हैन गाउँका पान र चटपटे पसलमा समेत सिसिटिभी राखिएको जगजाहेरै छ । सार्वजनिक स्थानदेखि चोकसम्म अनि सडकका छेउकुना जहिँतहीँ सिसिटिभी भेटिन्छन् । यस्तो निगरानीमार्फत प्रहरीले अनेकन घटना र दुर्घटनामा संग्लनलाई पत्ता लगाउने गरेको खबर पनि नौलो विषय होइन । तर पनि भाटभटेनी लुटनेले यस्ता कुरा हेक्का नै राखेनन् ।बेरोजगारी, महँगी वा निराशा । के कारणले तिनीहरू चोर्न उद्यत भएका होलान् ? मनोविद यस्तो बेलामा मानिसले सामाजिक रुपमा नै नैतिकता गुमाउने गरेको बताउँछन् । हुलमुलमा अरुले लगे, हामी नि लगौं भन्ने सोच मानिसमा आउँछ भन्ने तर्क पनि छ । कुनै चिटिक्क सडकमा हामी चक्लेटको खोल समेत फाल्न डराउँछौं तर फोहोर देखेको ठाउँमा फोहोर फाल्न डर हुँदैन भनेको जस्तै यो घटनामा भएको हुन सक्छ त ? सबैले चोरे मैले पनि चोर्छु भन्ने भाव अनयासै आएको हुन सक्छ । अनि यस्तो भावलाई ज–जसले नियन्त्रण गरे तिनीहरू आ–आफ्नो बाटो लागे । ज–जसले नियन्त्रण गर्न सकेनन् तिनीहरू भाटभटेनीभीत्र लुट्न पसे ।चिकित्सकहरु क्ल्पटोमिनिया रोगको विषयमा पनि चर्चा गर्छन् । यो रोग लागेका व्यक्तिले नचाहँदा नचाहँदै पनि चोरी गर्नुपर्छ भन्ने मानसिक दबाब महसुस गर्छन् । धेरैजसो अवस्थामा उसले चोरेको सामानको खासै आर्थिक मूल्य हुँदैन, न त उसको त्यसमा आवश्यकता नै हुन्छ । केही लुटपाट गर्ने मानिसमा क्लेप्टोमेनियाको लक्षण देखिन पनि सक्छ, तर अधिकांश घटना त्यसबाट प्रेरित हुँदैनन् । आन्दोलनको बीचमा हुने चोरी प्रायः भीडको मानसिकता, परिस्थिति, आवेग र ‘अब त मौका मिल्यो’ भन्ने भावनाबाट प्रेरित हुन्छ । लुटपाटमा आर्थिक लाभ, आक्रोशको अभिव्यक्ति वा अवस्था दुरुपयोग गर्ने नियत हुन सक्छ ।नेपालीमा समाज चोर्ने प्रवृत्तिको बाहुल्य भएको समाज हैन । त्यसमाथि आन्दोलनमा चोरी हुनु थप अचम्म लाग्ने कुरा हो । जनताले प्रतिनिधित्त्व गर्ने प्रर्दशनमा जनतामा अनुशासन, मर्यादा र नैतिकता हुनुपर्छ भन्ने मान्यता हो । हामी रमितामा रमाउन थालेको हौ त ? लुटपाटका भिडियो सामाजिक सञ्जालमा छिटो भाइरल भएको पनि पाइयो । कतिपयले लुटपाटलाई सामाजिक सञ्जालमा समर्थन गरेको देखियो । कतिले रमाइलो माने र मजाक बनाए । अन्तत सामाजिक सञ्जालको प्रतिक्रिया हेर्दा हाम्रो सामूहिक संवेदनशीलतामा कमी हुँदै गएको देखिन्छ । यस्तो गम्भीर विषयमा पनि नेताहरूको स्पष्ट अभिव्यक्ति नआउनु, लुटपाटप्रति भर्त्सना नहुनुले पनि नेतृत्वसँग प्रश्न गर्ने ठाउँ धेरै छन् ।हामी आन्दोलनमा सहभागी हुँदा हामीसँग विचार हुन्छ । लुटपाटले आन्दोलन होइन, अराजकता बोल्छ । आन्दोलन गर्ने भनेको त बोल्नका लागि हो । न्यायका लागि पो हो । यत्ति कुरा खै बुझाएको ? खै बुझेको ?"
भो जातका कुरा नगरम् !,"सायद यो ब्लग कतिपय पाठकलाई झिँझो लाग्न सक्छ । किनकि लामो लेख पढ्ने धीरता सबैमा नहुन पनि सक्छ । त्यसैले कतिपयमा हतार-हतार स्क्रोल गर्दै ‘सद्‍गुरु’ भनिने जग्गी वासुदेवका फतुर गफका रिलतिरै हराउने जोखिम पनि छ ।असलमा कुरा ‘वसन्त’ सिनेमा हेरेपछि सामाजिक सञ्जालमा एउटा सानो स्टाटस लेख्ने सोच थियो, तर मनको पिँधबाट विचार यति धेरै पोखिए कि स्टाटसले थेग्नै सकेन । त्यसैले ब्लगमा आइपुगेँ ।हामी कहाँ ‘जात’ भन्नेबित्तिकै धेरैको मनमा कुनै न कुनै डर पलाइहाल्छ । अनि जातको कुरा उठेपछि बहस गर्न होइन, त्यसबाट पन्छिन तत्पर हुन्छौँ धेरैजसो ।चिया पसल होस् वा पान पसल, ‘जात’ का कुरा हामीकहाँ कहिल्यै पनि गम्भीर रूपमा उठ्दैनन् । यस्तो विषयको गहिरो चिन्तन कमै गरिन्छ । बरु भनिन्छ, ‘जातको कुरा नगरौं होला ।’ यस्तो भन्नेहरूमध्ये धेरै कथित बौद्धिकलाई मैले चिनेको छु, जो मुद्दाबाट भाग्न चाहन्छन्, न कि विचार मन्थन गर्न ।जातको कुरा गर्दा मानिसको बोली र व्यवहारमा फरक देखिन्छ । जस्तै, ‘तपाईंलाई घरभित्रै छिराउन मन थियो कमरेड, तर बुबाआमाको चित्त दुखाउन चाहिनँ’ भन्ने कथित कम्युनिस्टहरूको ‘लज्जास्पद इमान्दार’ स्वीकारोक्तिदेखि ‘दलित साथीसँग एउटै थालमा भात खाएको छु’ भन्ने ढोंगी ‘सहानुभूतिपूर्ण’ गफसम्म सुन्दै आएको छु मैले ।पछिल्लो पुस्ताका युवाहरूको दुःख आफ्नै छन् । उनीहरूका पीडा सुन्दा उदेक लाग्छ । धेरै नौजवानको भनाइ ‘दलित’ भन्ने शब्द नै हटाउनुपर्छ भन्ने छ । उनीहरूका अनुसार शब्दमै समस्या छ रे । तर समस्या शब्दमा मात्रै हो त ? यसबारे बहस गर्न सक्ने धैर्य भने उनीहरूमा देखिन्न ।सदियौंदेखि मानिसलाई मान्छे हुनै नदिने यो सामाजिक संरचनाको जरो उखेल्ने वा कम्तीमा त्यसलाई कमजोर पार्ने सोच अहिले पनि हाम्रो समाजमा गहिरो रूपमा विकास हुन नसक्नु दु:खद् कुरा हो । जातको विषय विद्यालय तहदेखि नै बहस र विमर्शको केन्द्र बन्नुपर्ने संवेदनशील मुद्दा थियो । तर हामीले यसलाई सधैँ छायामा राख्यौं । नदेखेझैँ गर्यौं, नसुनेझैँ गर्यौं ।‘किन अनावश्यक विवादमा पर्नु?’, ‘कसले मोल्ने यस्तो जोखिम?’ यस्ता कुरा गर्दै हाम्रा शिक्षकहरू पनि यो विषयमा मौन बस्न रुचाउँदै आउनु भयो । शिक्षक समाज परिवर्तनका संवाहक हुन् । तर, तिनै शिक्षकमध्ये धेरैले यथास्थितिवादलाई मलजल गरिरहेको देखिन्छ ।क्याम्पस पुग्दासम्म जब विद्यार्थी जातको संरचनाबारे अलिअलि बुझ्न थाल्छन्, तबसम्म उनीहरू आफैं त्यसको जन्जालमा गहिरो गरी फसिसकेका हुन्छन् । न्वारन, पास्नी, गुन्यूचोली, व्रतबन्ध, विवाह र अन्त्येष्टि । जन्मदेखि मृत्युसम्मका प्रत्येक संस्कार जातको संरचनासँग गाँसिएको छ । तर यति संवेदनशील विषयमा पनि हामी कति संवेदनहीन बन्दै गइरहेका छौं ? यो सोच्नुपर्ने बेला होइन र ?नेपाली समाजको तीतो यथार्थलाई सिनेमाको माध्यमबाट प्रस्तुत गरेर गायक तथा सर्जक हुँदै फिल्म क्षेत्रमा प्रवेश गरेका प्रकाश सपूतले समाजप्रति ठूलो गुन लगाएका हुन् या वैगुन गरेका हुन् ?यसअघि यशकुमारले पनि जातीय विभेदविरुद्ध संगीत र सिनेमामार्फत समाजको नाङ्गो यथार्थ उजागर गर्ने साहस गरेका थिए । प्रकाश सपूत पनि यस्तै बाटोमा हिँडिरहेका छन् । यशझैँ उनी पनि गायकबाट सिनेमामा प्रवेश गरेका पात्र हुन् । यो फिल्मले प्रकाशलाई गायकमात्र होइन, अब ‘अभिनेता’ को रूपमा पनि चिनाएको छ । दलितहरू ‘हिरो’ हुन सक्दैनन् भन्ने आम भाष्य बदल्ने उनको यत्न स्तुत्य छ ।प्रकाशले यशकुमारले सुरु गरेको सांगीतिक विद्रोहलाई गीतमार्फत मात्रै होइन, अब सिनेमाको क्यानभासबाट पनि निरन्तरता दिन खोजेका छन् । उनी विभेदविरुद्धको यो सांस्कृतिक आन्दोलनमा अब झनै सक्रिय देखिनेछन् ।जात व्यवस्थालाई मलजल गरिरहेको नेपाली समाजको कालो अनुहार, अन्तरजातीय प्रेम र वियोग, दलहरूको दलदल, गैरसरकारी संस्थाहरूको दोगलापन, प्रहरी-प्रशासनको स्वार्थपूर्ण नियत । यस्ता अनेक विषयलाई गायक-सर्जक प्रकाश सपूतले अत्यन्तै मार्मिक र कलात्मक ढंगमा श्रव्य-दृश्य माध्यममा उतारेका छन् ।तर विडम्बना के छ भने, करोडौं खर्चेर बनाइएको यो सशक्त सिनेमा आम नेपाली दर्शकको ध्यानाकर्षण गर्न उति सफल देखिएन । यसमा दोष भने फिल्मको गुणस्तरमा थिएन । दोष थियो त्यसको ‘विषयवस्तु’ मा, जुन आम दर्शकको सहज मनोविज्ञानसँग मेल खान सकेन ।शनिबार, झापाको मेचीनगरस्थित सिटी सिनेमा हलमा १० जना दर्शक जम्मा नहुँदासम्म फिल्म नै चलाइएको थिएन । दर्शक सिलो खोजेर ल्याएपछि बल्ल हलको दैलो खुल्यो । उता, केही समयअघि ‘छक्का पञ्जा’ र त्यसका सिक्वेलहरूमा हल भरिने भीडको चाप हेर्दा, फितलै हास्य–कथाका सिनेमामा ‘हाउसफूल’ हुने तर यथार्थ र सामाजिक-राजनीतिक मुद्दा बोकेको सिनेमामा भने दर्शकविहीन हुने प्रवृत्तिले सोच्न बाध्य पार्छ । के नेपाली दर्शकले साँच्चै समाज परिवर्तन चाहिरहेका छैनन् त ? कि यथास्थिति नै रुचाइरहेका छन् ? यो संकथनको विषय हो ।जात भन्ने विषय केवल दलितको मात्र पीडा होइन, यो त गैरदलितको पनि साझा जिम्मेवारी हो । तर यो सन्देश गैरदलितले कहिले बुझ्ने ? 'वसन्त' कुनै जाति विशेषका लागि बनाइएको सिनेमा होइन । यो त समग्र नेपाली समाजका लागि बनाइएको कलात्मक ऐना हो ।यो सिनेमा गैरदलित दर्शकका लागि आफूलाई पुनरावलोकन गर्ने, आत्मसमीक्षा गर्ने अवसर पनि थियो । तर, पैसा खर्चेर टिकट किनेर जातको जटिलताबारे बुझ्न र आत्मबोध गर्न हामी कति तयार भयौँ त ?ठ्याक्कै यस्तै व्यवहार यशकुमारको सन्दर्भमा पनि दोहोरियो । जातीय मुद्दा उठाउँछ भन्ने बहानामा उनलाई दलित हिरोको ‘ट्याग’ नै लगाइयो । अब प्रकाश सपूत पनि त्यही नियतिको सिकार भइरहेका त होइनन् ?यदि होइन भने, एकपटक त कम्तीमा 'वसन्त' हेरेर बहस गरौं, विमर्श गरौं । किन हामी यस्तो सिनेमाबाट टाढा भागिरहेका छौँ ? यसका पात्र, कथा र सन्देश हाम्रो आफ्नै समाजको दर्पण हो । हामी आफैंलाई देखाउने प्रयास हो यो ।सदियौंदेखि जरा गाडेर बसेको जातीय संरचना कायम रहोस्, चलिरहोस्, बलियो होस् भन्ने चाहना राख्नेहरू समाजमा अझै पनि थुप्रै छन् । किनभने यदि बहस भयो, विमर्श भयो, चिन्तन भयो भने समाज बदलिन सक्छ । समाज बदलियो भने जनता सचेत हुन्छन् । नेताहरूको पेसा संकटमा पर्न सक्छ । यदि कुनै दिन, सिनेमा हेरेरै दर्शकको मन-मस्तिष्क तरंगित भयो भने । उनीहरूको साँचो अनुहार ऐनामा देखिन थाल्यो भने । फेरि के गर्ने ? पैतालामुनि कसलाई राख्ने ? पिँधमा थिचेर को ‘सर्वोच्च’ बन्ने ?"
साइपालमा शाखा खुलेसँगै ७५३ वटै पालिकाले पाए बैंक,"काठमाडौँ — वि.सं. २०७४ मा नेपाल राष्ट्र बैंकले मुलुकका सबै स्थानीय तहमा कम्तीमा वाणिज्य बैंकको एक शाखा खोल्ने नीति  लिएको थियो । ७५२ स्थानीय तहमा बैंक शाखा खुलेको लामो समयसम्म एउटा स्थानीय तह भने बाँकी नै रह्यो । बैंकिङ क्षेत्रमा लिइने परीक्षाको प्रश्नपत्रमा ‘नेपालको कुन स्थानीय तहमा हालसम्म वाणिज्य बैंकको शाखा पुग्न सकेको छैन ?’ भन्ने एउटा नयाँ प्रश्न जन्मियो । तर अब यो प्रश्न सोधिने छैन । किनकि, साइपाल गाउँपालिकामा ‍२८ माघ २०८१ मा नेपाल राष्ट्र बैंकका गभर्नर महाप्रसाद अधिकारीले एभरेष्ट बैंक लि.को शाखा उद‍्घाटन गरेसँगै मुलुकका सबै स्थानीय तहमा बैंक शाखा पुगेका छन् ।साइपाल गाउँपालिकाको धलौन भन्ने स्थानमा बैंक शाखा पुग्नु आफैंमा उपलब्धि हो । बझाङको सदरमुकाम चैनपुरबाट तीन घण्टाको जिप यात्रा गरेपछि तलकोट नाम गरेको गाउँपालिका पुगिन्छ अनि त्यहाँबाट ७ देखि ८ घण्टा पैदलयात्रा गरेपछि बल्ल धलौन भन्ने स्थानमा पुगिन्छ । साइपाल गाउँपालिकाको सदरमुकाम काँडा भन्ने स्थानमा छ । धलौनबाट काँडासम्म पुग्न भने अझ ६ देखि ७ घण्टा हिँड्नु पर्छ । त्यसैले यसपटक साइपालको सदरमुकाम काँडामा शाखा नखोली धलौनमा खोलिएको हो ।बझाङ जिल्लाको उत्तरी क्षेत्रमा अवस्थित साइपाल गाउँपालिकाले जिल्लाकै करिब ४० प्रतिशतभन्दा धेरै भूभाग ओगटेको छ । पालिकाको उत्तरी सिमाना चीनसम्मै जोडिन्छ । साइपाल हिमालको नामबाट यो पालिकाको नाम रहन गएको हो । राष्ट्रिय जनगणना २०७८ अनुसार २६२५ जनसंख्याको बसोवास रहेको यो पालिकामा बैंक शाखा नहुँदा करिब २ दिनको पैदल यात्रा गरी जिल्लाको तलकोट वा सदरमुकाम चैनपुरसम्म पुग्नुपर्थ्यो ।बैंक तथा वित्तीय संस्थाको पहुँच नहुँदा कतिसम्म सास्ती भोग्नुपर्ने रहेछ र कतिसम्म लाचारी बन्नुपर्ने रहेछ भनेर जान्न यहाँका स्थानीय जनप्रतिनिधिलाई सोध्दा थाहा लाग्छ । अहिलेको समाजमा बैंकबिनाको अर्थतन्त्र निकै कठिन र चुनौतीपूर्ण हुने विषयमा कुनै द्विविधा नहोला । साइपालमा बैंक शाखा पुग्दा स्थानीय खुसी छन् । जनप्रतिनिधि अझ पनि पालिकाको सदरमुकाम काँडासम्म बैंक पुग्न सके सुनमा सुगन्ध हुने बताउँछन् ।नेपालमा बैंक प्रथाको विकास गर्ने, मुलुकभरि वित्तीय प्रणालीको पहुँच पुर्‍याउने नेपाल राष्ट्र बैंकका प्रमुख उद्देश्यमध्ये एक हो । यही प्रयोजनका लागि राष्ट्र बैंकले वि.सं. २०२५ मा बैंकिङ प्रवर्द्धन समिति खोली तत्कालीन पचहत्तरै जिल्लामा वाणिज्य बैंक शाखा पुर्‍याउने नीति अँगाल्यो । सुरुवातीमा राष्ट्र बैंकले २५ लाखको कोष स्थापना गरी प्रत्येक जिल्लामा बैंक शाखा खोल्न सर्वेक्षण गर्‍यो । त्यतिबेलाको नेपालको अवस्थालाई कल्पना गर्दा यो कत्तिको चुनैतीपूर्ण थियो होला भनेर सहजै अनुमान लगाउन सकिन्छ ।कमजोर वित्तीय चेतना, पूर्वदेखि मुलुकभित्रैबाट पश्चिम जान नसकिने अवस्थाको कठिन भूगोल, जनसंख्याको ठूलो अंश साक्षरसम्म नरहेको अवस्थामा प्रत्येक जिल्लामा बैंक शाखा पुर्‍याउन राष्ट्र बैंक सामु चुनौतीका पहाड नै थिए । तर प्रत्येक जिल्लामा कम्तीमा एउटा बैंक शाखा नपुर्‍याइ भएको थिएन । अतः राष्ट्र बैंकले नयाँ शाखाको सुरूका वर्षको नोक्सानी व्यहोरिदिने नीति अँगाल्यो । सुरूमा ३ वर्षसम्म शतप्रतिशतसम्म र त्यसपछि ५ वर्षसम्म क्रमशः १००, ७५, ५०, २५ र १० प्रतिशतसम्म नोक्सानी व्यहोर्ने नीतिका कारण वाणिज्य बैंकहरू शाखा खोल्न उत्प्रेरित भए ।त्यसो त नेपालमा त्यतिबेलासम्म नेपाल बैंक, राष्ट्रिय वाणिज्य बैंक र वाणिज्य बैंकिङ नगरेको कृषि विकास बैंक मात्र थिए । त्यस समयमा नयाँ खुलेको शाखालाई कार्यकारी पुँजी अभाव हुन नदिने नीति पनि अँगालिएको थियो । यस्तो कार्यकारी पुँजी बैंक शाखा खुलेको तीन वर्षसम्म चुक्ता गर्ने गरी २ लाखसम्म दिने नीति थियो । अन्ततः २०३४ असारमा तत्कालीन सबै ७५ वटै जिल्लामा वाणिज्य बैंकका शाखा पुगेका थिए । यस कार्यमा नोक्सानी व्यहोर्ने नीतिअन्तर्गत राष्ट्र बैंकले २०३७ असारसम्म ७५ लाख ५१ हजार नोक्सानी व्यहोरेको थियो । त्यसका अतिरिक्त बैंकहरूमा कार्यकारी पुँजीको अभाव हुन नदिने नीतिअन्तर्गत २०३७ असारसम्म वाणिज्य बैंकलाई ७५ लाख २५ हजार उपलब्ध गराएको थियो । यस कार्यक्रमअन्तर्गत २०३७ असारसम्म मुलुकभर वणिज्य बैंकका कुल २४१ शाखा खुलेका थिए । जसमा मुलुकका ग्रामीण क्षेत्रमा १५४ वटा र सहरी क्षेत्रमा ८७ वटा बैंक शाखा खुल्न पुगे ।असार २०७३ सम्म नेपालमा वाणिज्य बैंकहरूका जम्मा १ हजार ८ सय ६९ वटा शाखा (धेरै शाखा सहरबजार केन्द्रित) थिए । यी शाखाहरू तत्कालीन जनसंख्यालाई तुलना गरी हेर्दा करिब १५ हजारमा एउटा वाणिज्य बैंकको शाखा हुन आउँथ्यो । यही विषयलाई समेत मनन गरी वि.सं. २०७४ मा राष्ट्र बैंकले सबै स्थानीय तहमा कम्तीमा वाणिज्य बैंकको एक शाखा खोल्ने नीति अँगाल्यो । असार २०७४ सम्ममा मुलुकका ७५३ स्थानीय तहमध्ये करिब ४० प्रतिशत अर्थात् २ सय ९६ स्थानीय तहमा मात्र वाणिज्य बैंकका शाखा पुगेका थिए । तत्कालीन अवस्थामा लिइएको यो नीति वित्तीय समावेशीकरणका हिसाबले मात्र नभइ अन्य हिसाबले समेत रणनीतिक निर्णय थियो । तर कुनै पनि स्थानमा बैंक तथा वित्तीय संस्थाका शाखा खोल्न त्यस स्थानमा विद्युत्, पानी, सडक, सुरक्षा, इन्टरनेटजस्ता न्यूनतम भौतिक पूर्वाधारको आवश्यकता पर्छ ।मुलुकका सबै स्थानीय तहमा उपर्युक्त न्यूनतम पूर्वाधार उपलब्ध छैनन् भन्नेबारेमा राष्ट्र बैंकलाई राम्रै जानकारी थियो । तथापि, मुलुकभरि वितीय सेवा पुर्‍याउने र भर्खरै जारी भएको संविधानले अँगालेको संघीय संरचनालाई सघाउने हिसाबले पनि यो निर्णय गर्नु जरूरी थियो । तर सुरक्षा लगायत भौतिक पूर्वाधारबिना सबै स्थानीय तहमा बैंक शाखा खोल्न निर्देशन मात्र दिँदा त्यो प्रभावकारी नहुने भएकाले सबै स्थानीय तहमा बैंक शाखा सामानुपातिक ढंगले खोल्ने योजना पेस गर्न राष्ट्र बैंकले वाणिज्य बैंकहरूलाई नै निर्देशन दियो ।बैंक शाखा खोल्ने स्थानमा मिलेसम्मका पूर्वाधारको व्यवस्था गरिदिन नेपाल सरकारलाई अनुरोध गर्‍यो। यही सिलसिलामा वाणिज्य बैंकहरूबाट प्राप्त योजनासमेतलाई आधार बनाएर नेपाल राष्ट्र बैंकले १४ चैत २०७४ मा एउटा परिपत्र जारी गर्दै बाँकी रहेका स्थानमा शाखा खोल्न निर्देशन जारी गर्‍यो। उक्त निर्देशनमा वाणिज्य बैंकलाई पहिलो चरणमा वैशाख २०७५ भित्र थप २ सय ४३ स्थानीय तहमा र सोही वर्षको असारभित्र थप १ सय १६ स्थानीय तहमा शाखा खोल्न वाणिज्य बैंकको नाम र शाखा खोल्नुपर्ने स्थानीय तहको नामै तोकेर निर्देशन जारी भएको थियो । अन्ततः असार २०७५ मा ७५३ स्थानीय तहमध्ये ६३१ मा वाणिज्य बैंकका शाखा पुगे ।सबै स्थानीय तहमा बैंक शाखा खोल्न दिइएको अन्तिम मितिमा समेत कोशीमा २२ प्रतिशत स्थानीय तहमा शाखा खुल्न बाँकी थियो भने मधेश, बागमती, गण्डकी, लुम्बिनी, कर्णाली र सुदूरपश्चिममा क्रमशः १२, ११, १५, १०, ४६ र ४० प्रतिशत स्थानमा बैंक शाखा पुगेका थिएनन् । यसरी शाखा नखुल्नुमा बैंक तथा वित्तीय संस्थाका कारण भन्दा पनि कतिपय ठाउँमा स्थानीय सरकारको समन्वयको अभाव रहेको र अधिक स्थानमा सडक, बत्ती, इन्टरनेट लगायतका पूर्वाधारको अभाव नै प्रमुख कारण थिए । तर राष्ट्र बैंकले बैंक तथा वित्तीय संस्थाहरूलाई शाखा खोल्ने ताकेता गरिनै रह्यो भने नेपाल सरकारलाइ पूर्वाधारको व्यवस्था गरिदिन अनुरोध गरिरह्यो । अन्ततः असोज २०७६ सम्ममा ७ सय ३९ स्थानीय तहमा वाणिज्य बैंकका शाखा पुगे पनि १४ स्थानीय तह त्यतिबेला पनि बैंकविहीन नै रहे ।असार २०७७ सम्म आइपुग्दा मुलुकका जम्मा ६ स्थानीय तहमात्र बैंक शाखाको पहुँचबहिर रहे । त्यसैगरी, २०७८ को असारसम्म आइपुग्दा धादिङको रूवी भ्याली गाउँपालिका, जाजरकोटको जुनीचाँदे गाउँपालिका र बझाङको साइपाल गाउँपालिका मात्र शाखाको पहुँच बाहिर रहे । सबै तहमा शाखा पहुँच पुर्‍याउन नेपाल राष्ट्र बैंकको स्थानीय सरकार एवं वाणिज्य बैंकसँग निरन्तर सम्पर्क रही नै रह्यो । तर एउटा कुरा के सहज थियो भने बाँकी स्थानीय तहमा कुन बैंक जानुपर्ने हो भन्ने कुरा नेपाल राष्ट्र बैंकलाई पहिल्यै जानकारी थियो । सम्बन्धित बैंकको ढिलासुस्ती भन्दा पनि सम्बन्धित स्थानीय तहमा पूर्वाधारकै कारण बैंक शाखा नपुगेको अवस्था थियो । स्थानीय तहमा पूर्वाधार पुर्‍याउन सम्बन्धित स्थानीय तह, राष्ट्र बैंक एवं नेपाल सरकारकै पहलस्वरूप अन्ततः २०७९ मा बझाङको साइपाल गाउँपालिकाबाहेक सबै स्थानीय तहमा वाणिज्य बैंकका शाखा पुगे ।७ सय ५२ स्थानीय तहमा बैंक शाखा खुलेको लामो समयसम्म पनि बझाङको साइपाल गाउँपालिकामा बैंक शाखा खोल्न नसक्दा यो विषय नेपाल राष्ट्र बैंकका लागि मात्र नभएर नेपाल सरकारकै लागि समेत चासोको विषय बनेको थियो । आर्थिक वर्ष २०८१/८२ को बजेट वक्तव्यमा समेत बझाङको साइपालमा बैंक शाखा पुर्‍याउने विषयले स्थान पायो । शाखा खोल्न जानुपर्ने जिम्मा पाएको एभरेष्ट बैंक लि. र नेपाल राष्ट्र बैंकको निरन्तर प्रयासका कारण अन्ततः सुदूरपश्चिम प्रदेशअन्तर्गतको बझाङ जिल्लाको साइपाल गाउँपालिकामा यही २८ माघ २०८१ मा औपचारिक रूपमा बैंक शाखाको स्थापना हुन सकेको हो ।"
जब जंगलको बीचमा दुई किशोरीको क्षतविक्षत शव देखेँ...,"अछाम — फेसबुकको न्युजफिडमा भेटिने कतिपय सूचनाले कहिलेकाहीँ झस्काउँछ । त्यस्तै भयो माघ ११ गते । रातीको ८ बजेको थियो । कसैले लेखेको थियो, ‘अछामको ढकारी गाउँपालिका–८ का दुई किशोरी हिजोबाट सम्पर्कविहीन थिए ....।’ यो स्टाटसमा केही अप्रिय घटनाको छनक थियो ।यत्ति सूचना काफी थियो, मलाई अत्याउन । किनभने, मैले किशोरीहरू कसरी हिंसामा परिरहेका छन्, कसरी बलात्कारको सिकार भइरहेका छन् र कसरी उनीहरूको जीवन नै हर्ने घटना भइरहेका छन् भन्नेबारे जानकार थिएँ । अनि जानकार थिएँ, समयमै सचेत भइएन भने यस्ता बर्बर घटना शक्तिको पहुँच प्रयोग गरेर लुकाइन्छ वा सामसुम पारिन्छ भन्नेबारे पनि ।यो घटनाबारे बुझ्न मैले सुरुमै अछामका प्रहरी प्रमुख डीएसपी ईश्वरीप्रसाद भण्डारीलाई फोन गरेँ । उनले ढकारी गाउँपालिका–८ घोडासैनका दुई जना किशोरी मृत फेला परेको बताउँदै भने, ‘छिन्ने जंगलमा १४ वर्षीया सरस्वती खड्का र ईश्वरी खड्काको शव करिब २० मिटरको दूरीमा फेला परेको छ । उनीहरू एकै घरका फुपूभदैनी नाता रहेको जानकारी पाएका छौं ।’प्रहरीबाट मैले अरु कुरा पनि थाहा पाएँ । जस्तो कि, माघ ११ गते उनीहरू बस्तुभाउ चराउन बिहान घरबाट निस्केका रहेछन् । साँझसम्म घर नआएपछि परिवारले खोजी थालेका रहेछन् । माघ १२ गते शनिबार साँझ ६ बजे मात्रै गाउँलेले शव भेटेका रहेछन् । अनि, बल्ल घटनाबारे प्रहरीले थाहा पाएको रहेछ ।डीएसपी भण्डारीले आइतबार बिहानै प्रमुख जिल्ला अधिकारीसहितको टोली घटनास्थल जाने कुरा पनि बताए । मैले घटनाको यही सूचना प्रकाशनका लागि पठाएँ । ई-कान्तिपुरमा डटकममा यो समाचार छापिएपछि म थप सूचना खोज्नतिर लागेँ ।ती किशोरीको हत्या किन भएको होला ? त्यो हत्या मात्रै थियो कि बलात्कारपछिको हत्या थियो ? अपराधीहरू को होलान् ? अनि शव भेटिएको ठाउँ नै घटनास्थल थियो कि अन्त कतै हत्या गरेर त्यहाँ ल्याई फालिएको होला ? के यो घटनामा निष्पक्ष छानबिन होला ? मृतकले न्याय पाउलान् ?मेरो मनमा अनेकन् प्रश्नहरू उठ्न थाले ।घटनास्थल नपुगी यतिका धेरै प्रश्नका उत्तर पाउन पनि सम्भव थिएन । तर घटनास्थल पुग्न त्यति सजिलो थिएन । यताउति सोधखोज गरेपछि मैले थाहा पाएँ, सदरमुकाम मंगलसेनबाट २ घण्टा गाडीको यात्रा गरेर ५ घण्टा पैदल हिँडेपछि मात्रै त्यहाँ पुगिन्थ्यो ।कसरी जाने, एक्लै जाने कि कसैलाई साथी लैजाने ! यस्तै यस्तै सोच्दा सोच्दै रातको ११ बजिसकेको थियो । केही साथीको फोन उठेन । केही साथी त्यति टाढा जाने आँट गरेनन् । कसैले जान मन भएको तर स्वास्थ्य ठीक नभएको बताए ।आइतबार बिहानै ५ बजेतिर घटनाबारे थप जानकारी माग्दै ढकारी गाउँपालिकाका अध्यक्ष प्रकाश साउदलाई फोन गरेँ । उनले आफू अघिल्लो दिन धनगढी पुगेकाले खबर सुन्नेबित्तिकै अछाम फर्किरहेको बताए । मैले हतारमै सोधेँ, ‘कहाँ पुग्नुभयो ?’ उनले कैलाश खोला पुगेको जवाफ दिने बित्तिकै मैले सोधिहालेँ, ‘सिट छ भने मलाई पनि लिएर जानूस् न !’म घरबाट निस्कँदा घरका कुनै सदस्य पनि उठेका थिएनन् । पत्रकारितामा दशक बिताएँ तर पहिलो पटक घरमा बुवाआमालाई खबर नै नगरी म घरबाट निस्किँदै थिएँ । पालिका अध्यक्ष सवार गाडी भएको ठाउँमा पुगेँ । घरबाट करिब ८ किलोमिटर छिचोलेपछि बल्ल घरमा खबर गर्ने मेसो मिल्यो ।गाडीबाटै पत्रकार महासंघ अछामका अध्यक्ष रमेश रावतलाई फोन गरेँ । उनले केही समयपछि आफू पनि घटनास्थल जाने बताए । मनमनै सोचेँ, कम्तीमा दुई जना पत्रकार भइयो भने शक्तिका आडमा कसैले घटना सामसुम पार्न सक्दैनन् ।जब घटनास्थल पुगेँ...२ घन्टा गाडीको यात्रा र ५ घन्टाको पैदलयात्रापछि घटास्थल पुग्यौँ । त्यहाँ पुग्दा नपुग्दै म थाकिसकेकी थिएँ । किनकि, उकालो र ओराली अनि कतै कतै त भीरबाट हेर्दा नै रिंगटा चल्ने बाटो थियो । मैले बीच बाटोमै मंगलसेनबाट निस्केका प्रमुख जिल्ला अधिकारी र प्रहरी प्रमुखको टोलीलाई बाटोमै भेटेँ ।एकाबिहानै प्रहरी र नयाँ मान्छेहरूको लस्कर उकालो लागेको देखेर होला कि घटनाबारे थाहा पाएर होला- स्थानीयहरू त्यहाँ जम्मा भएको देखिन्थे । घटनास्थलमा २५ जनाजति स्थानीय रातभर शव कुरेर बसेका रहेछन् । मैले अलिक परबाट दुई किशोरीको शव देखेँ । एक थिइन्, १४ वर्षकी ईशारा खड्का र अर्की थिइन्, १५ वर्षकी सरस्वती खड्का ।ईशाराको अनुहार क्षतविक्षत थियो । उनको अवस्थाबारे वर्णन गर्ने शब्द पनि मैले भेटिनँ । ईशाराको शवभन्दा १५ मिटरमाथि सरस्वती खड्का निष्प्राण भएर लडेकी थिइन् । उनको टाउपछाडिको भागमा गहिरो चोट थियो । लुगा च्यातिएको थियो । छेउमा आँसी, चप्पल र सेतो दोपट्टा थियो ।शव रहेको स्थानबाट करिब १० मिटर माथि पुगेँ । माथीबाट ठूला ढुंगा निकालेर खसालेजस्तो देखिन्थ्यो । घटनास्थलमा कतै ढुंगा निकालेजस्तो देखिन्थ्यो । कतै रुखका हाँगा भाँचिएको देखिन्थ्यो । घटनास्थललाई शंकाको नजरले नहेर्ने हो भने ठूला ढुंगा खसेर दुवैको प्राण गएको भन्न सकिन्थ्यो ।घटनास्थल पुगेका किशोरीका आफन्त र छरछिमेकी मौन थिए । उनीहरू आँखाभरि आँसु टिलपिल बनाउँदै शवतिर एकोहोरो हेरिरहेका थिए । हत्याको आशंका गर्दै प्रहरी–प्रशासनलाई दबाब दिने स्वर कतै सुनिएन । सबै स्तब्ध र मूर्छित थिए ।ईशाराकी भाउजू कृष्णा खड्काका अनुसार ईशारा र सरस्वतीको स्कुलमा पढाइ नभएकाले अभिभावकलाई काम सघाउन बेंसी झरेका थिए । शुक्रबार दिउँसो खाना खाएर बाख्रा लिएर जंगल पुगेका उनीहरू साँझ अबेरसम्म नफर्केपछि खोजी सुरु भएको थियो । उनलाई नन्द ईशारा र ढकारीका एक जना किशोरबीच फोनमा कुरा भइरहनेबारे थाहा रहेछ । त्यही सूचनाका आधारमा केहीले ईशारा त्यही केटोसँग भागेको र यही कुराको डरले सरस्वती लुकेको हुन सक्ने अनुमान गरिरहेका रहेछन् ।नन्द घर नफर्केपछि कृष्णाले ती किशोरलाई ईशाराबारे सोधिछिन् । जवाफमा ती किशोरले आफूलगायत ३ जनाले दिउँसो इशारा र सरस्वतीलाई जंगलमा भेटेको बताए र पछि प्रहरीले कृष्णाले दिएको सूचनाकै आधारमा अनुसन्धान अघि बढायो ।घोडासैन गाउँबाट करिब ४ घण्टा तलको घनाजंगलमा सरस्वती र ईशारालाई शनिबार साँझ खोलामा माछा मार्न गएका टेकबहादुर बुढ्थापा लगायतले देखेपछि मृत्युको खबर गाउँभर फैलिएको रहेछ । ती किशोरीहरूको हत्याबारे मैले निरन्तर रिपोर्टिङ गरिरहेँ । प्रहरी प्रधान कार्यालय र गृह मन्त्रालय दुवैले घटनामाथि चासो देखाए । अनि प्रहरीले पनि गम्भीरतापूर्वक अनुसन्धान अघि बढायो ।घटनाको अनुसन्धान सकाएपछि प्रहरीले निष्कर्ष निकाल्यो, ईशारा र सरस्वती प्रेम सम्बन्धमा थिए । अनि उनीहरू शारीरिक सम्बन्धको प्रस्ताव अस्विकार गर्दा मृत्युवरण गर्न बाध्य भए । यो घटनापछि म किशोरावस्थामा हुने प्रेम अनि यही प्रेमको फाइदा उठाउँदै जबर्जस्ती गर्न खोज्ने प्रवृत्ति किन यो समाजमा हुर्किरहेको छ र यसका पछाडि के कस्ता सामाजिक कारणहरू होलान् भनेर घोत्लिएँ । ईशारा र सरस्वतीको आखिर के दोष थियो र उनीहरूले हत्याको सजाय भोग्न बाध्य भए भनेर पनि सोचेँ । अनि सोचेँ, के शारीरिक सम्बन्ध राख्न अस्विकार गर्नु नै उनीहरूको दोष थियो त ?यो प्रश्नले भने मेरो मनलाई अहिले पनि बिझाइरहेको छ, तनाव दिइरहेको छ र मथिंगल नै हल्लाइदिएको छ ।"
मौलिकतामा बाँचेको बन्दीपुर,"थानीमाई डाँडामाथिको आकाशमा पहेँलो रङ छरियो । घाम अनन्त आकाशमा बिलाउँदै गर्दा तलपट्टि पिलिकपिलिक 'जूनकिरी' जस्ता सडकबत्ती बल्न थाले ।होटलका साहुहरूको व्यस्तता एकाएक थपियो– चिल्ला सडकमा टेबुलकुर्सी ल्याउनु, पुछपाछ गरेर पाहुनालाई स्वागत गर्नु । कलात्मक सडकबत्तीको उज्यालो फैलँदै पद्म पुस्तकालयसम्म आइपुग्यो । म यहीँ अगाडिको आडमा बसेर नियालिरहेछु– देशीविदेशी पर्यटकको चहलपहल । कोही चियाकफी लिँदै छन्, कोही मदिराको मातमा मदमस्त । कोहीचाहिँ घरका बार्दली र छानातिर विस्मित नजर लगाउँदै सुस्तरी हिँडिरहेछन् ।कुनै होटलको नेपथ्यमा बजिरहेको सांगीतिक धुनले बन्दीपुरको सन्ध्याकालीन वातावरण मनोरम बनाएको छ ।वैशाखको अन्तिम साता बन्दीपुर पुगेको छु । सवारीको कोलाहल न वायु प्रदूषण । शान्त, सुरम्य र स्वच्छ । बन्दीपुरले वशीभूत बनाएको छ मलाई !यो दृश्य अद्भुत छ । सयौं वर्षदेखि संरक्षण गरेर जीवन्त बनाइएको कुनै युरोपियन सहरजस्तो ।साँझदेखि गुल्जार बन्दै गएको बन्दीपुर ९ बजेसम्म झुमिरहेको थियो । म फर्किएँ । जसै सुत्नलाई बत्ती निभाएँ, त्यो अन्धकारमा मैले पाँच दशकअघिको बन्दीपुरको अनुहार सम्झिएँ । बसाइँ सरिरहेकाहरूको ताँती । खण्डहर बन्दै गएका घरहरू । मक्किँदै गएका छाना र भित्ता अनि 'भूताहा सहर' भनेर हेपिएको बन्दीपुर !त्यो बन्दीपुरमध्यनेपालको व्यापारिक र प्रमुख प्रशासनिक केन्द्र, बन्दीपुर । तनहुँको सदरमुकाम रहेको यो पुरानो ठाउँ मृतसहर हुँदै गुज्रिएको तीन दशक जति नमिठो छ, वर्तमान त्यस्तो छैन ।जब पृथ्वी राजमार्ग बन्दीपुरलाई 'बाइपास' गरेर अघि बढ्यो, मोटर र ढुवानीका साधन पोखरातिर सोझिन थालेपछि यहाँको व्यापार सुक्यो । बरु राजमार्गले छोएको डुम्रे चम्किँदै गयो । सुविधाले सुख पनि लिएर आउने रहेछ । राजमार्गले सुविधा बोकेर दगुर्‍यो, बन्दीपुर यही सानो डाँडामा टाक्सियो ।२०२५ सालमा यहाँबाट सदरमुकाम दमौली सारिएपछि साहुहरू पलायन भए । धेरैजसो चितवनको नारायढघाट गए, कोही काठमाडौं त कोही पोखरा । यसरी बन्दीपुर 'मृत सहर' र 'घोस्ट टाउन' बन्यो । सुन्दै कति नमिठो । इतिहासको पानामा बन्दीपुरले पाएको उपमा यही त थियो !बन्दीपुर क्याम्पसका सहायक क्याम्पस प्रमुख गोवर्द्धन भट्टराई यहीँका रैथाने हुन् । बन्दीपुर कसरी व्यापारिक केन्द्र बन्यो र खण्डहर हुँदै पुनर्जन्म पायो, यसका साक्षी पनि । 'घरहरू रित्तिए, जीर्ण बने, छाना खस्न थाले । कतिसम्म भने मेरो घरमा बसेर रेखदेख गरिदेऊ न भनेर पैसा दिनुपर्ने अवस्था पनि आयो, घर नथोत्रियोस् भनेर,' उनी अतीत सुनाउँछन्, 'व्यापार नभएपछि साहुहरूले त बन्दीपुर छाडे नै । मजदुरी गर्नेहरू पनि कामको खोजीमा सहरतिर गए, बाँकी रहे हामीजस्ता मध्यम वर्गीय ।'लमजुङ, गोरखा, मनाङ, स्याङ्जा, कास्की, पाल्पादेखिका व्यापारी यही बाटो हुँदै भारत जान्थे । ठोरीसम्म ट्रकमा सामान हालेर त्यहाँबाट भरियामार्फत बोकाएर ल्याउने गरेको भट्टराई सुनाउँछन् ।चीजकुमार श्रेष्ठले आफ्नो पुस्तक 'घुमिफिरी बन्दीपुर'मा झन्डै २५०/२७५ वर्ष पहिलेदेखि नै बन्दीपुर एउटा व्यापारिक केन्द्र बन्न थालेको उल्लेख गरेका छन् । लिन्डा एल्टिसले सन् १९८० मा गरेको शोधपत्र उद्धत गर्दै श्रेष्ठ लेख्छन्, 'सम्भवतः सुरुमा हिमाली क्षेत्रबाट आएकाहरूले भोटे नुन ल्याउँथे र चामलसँग साट्थे । बिस्तारै अन्य सरसामान जस्तोः जिम्बु, निरमसीजस्ता जडीबुटी र कस्तुरीको नाभी, ऊनीका राडीपाखी, गलैंचा, भेडा, च्याङ्ग्रा, घोडा पनि ल्याउन थाले । उनीहरू यी सामान नुन, तेल, मट्टीतेल, सुर्ती, मसला (जिरा, मरिच, धनियाँ) आदिसँग साट्थे । पैसा दिएर सामान किन्ने र लिने चलन पछि मात्र आएको हो ।'भोट–तिब्बतदेखि भारत व्यापारका लागि बन्दीपुर 'ट्रेड रुट' बनेको थियो । बन्दीपुरमा आफ्नो परिवारको कपडा पसल रहेको इतिहास कोट्याउँदै श्रेष्ठले मनाङका मानिस निकै आउने गरेको चर्चा गरेका छन् । यहीँबाट उनीहरू सामान लिन भारत जान्थे ।पृथ्वीनायण शाहले काठमाडौं उपत्यका आक्रमण गरेपछि नेवारहरू विस्थापित भई बन्दीपुर पुगेको इतिहासमा पढ्न पाइन्छ । 'कान्तिपुरबाट श्रेष्ठ, ललितपुरबाट प्रधान र भक्तपुरबाट पिया आएका भन्ने हामीले सुनेका हौं,' भट्टराई भन्छन् । यसरी आउनुमा सुरक्षित आश्रयको खोजी र व्यापारिक उद्देश्य पनि थियो । उनीहरूको आगमनपछि नै बन्दीपुरमा भक्तपुरे शैलीका घर निर्माण हुन थालेका हुन् । उनीहरूसँगै भित्रिएको नेवारी संस्कृति अहिले बन्दीपुरको महत्वपूर्ण सम्पदा भएको छ । काठका झ्यालढोकामा कुँदिएका कला र जात्रापर्वमा देखिने झाँकी बन्दीपुरे पहिचान हुन् । यहाँका गल्ली छिर्दा उपत्यकाको कुनै सहरभित्र हिँडिरहेको महसुस हुन्छ ।बन्दीपुरको पुनर्जागरणबन्दीपुरको अहिलेको चमक र जीवन्तताका पछाडि पीडादायी अतीत र पुनर्जागरणको प्रेरणादायी कथा पनि लुकेको छ । चीजकुमार श्रेष्ठको नेतृत्वमा २०४९ सालमा बनेको 'बन्दीपुर सामाजिक विकास समिति'ले बन्दीपुर पुनर्जन्मको सपना देखेको हो । उनीसहित मदन पिया, घनश्याम श्रेठ, नमस्तेलाल श्रेष्ठहरू फर्किन थाले बन्दीपुर बनाउन ।भिजिट नेपाल १९९८ पनि बन्दीपुर चम्काउने माध्यम बन्यो । यही मेसोमा पहिलो बन्दीपुर महोत्सव भयो । 'भिजिट नेपालका क्रममा भिजिट बन्दीपुर भनेर जोड्ने प्रयास भयो । पिसकोरका स्वयंसेवक त त सन् १९९८ अघिदेखि नै आइरहेका थिए । उनीहरूको सहयोगले बन्दीपुरले आफ्नो लय लिन थाल्यो,' होटल व्यवसायी बैंस गुरुङ भन्छन् ।यहाँका अग्रज र सचेत युवा अनि बाहिर रहेका बन्दीपुरेले स्वास्थ्य, शिक्षा र पर्यटनलाई सँगै लाने निश्चय गरेर कार्यक्रम अघि बढाए । त्यो बेला टीएचई (टुरिजम, हेल्थ र एजुकेसन) अभियान अघि बढाएको सम्झन्छन्, भट्टराई । स्थानीयलाई उत्साहित बनाउने काम गर्‍यो, २०४२ साल स्थापित नोट्रेडेम स्कुलले । जापानी सिस्टरहरूले पढाउन थालेको यो शैक्षिक संस्थामा वरिपरिका विद्यार्थी पनि तानिन थाले ।भिजिट नेपाल र बन्दीपुर महोत्सवपछि अन्तर्राष्ट्रिय मिडियाको नजरमा पनि पर्‍यो बन्दीपुर । यात्रासम्बन्धी गाइड बुकको काम गर्ने 'लोन्ली प्लानेट'ले लेखेपछि यो सहरमाथि विदेशी पर्यटकको नजर पर्न थाल्यो । 'बन्दीपुरको कायापलटमा यो एउटा कोशेढुंगो साबित भयो । किनभने, लोन्ली प्लानेटले सिफारिस गर्नेबित्तिकै एक त पर्यटकहरूमा नै बन्दीपुरबारे जिज्ञासा उत्पन्न भयो, दोस्रो ठूला होटेल र ट्राभल एजेन्सीहरूले आफ्नो प्याकेजमा बन्दीपुरलाई समावेश गरे,' श्रेष्ठ पुस्तकमा लेख्छन् ।त्यसपछि विदेशी पर्यटकको आगमन बढ्न थाल्यो । पोखरा वा चितवन जानेका लागि 'वन स्टप बन्दीपुर' प्याकेज बन्न थाले । त्यसबेला ठूला होडिङ बोर्ड राख्ने चलनले बन्दीपुर चिनाउन सहयोग मिलेको व्यवसायी गुरुङ बताउँछन् । 'एयरपोर्टअगाडि राखिएको बोर्डमा सबैको नजर पर्थ्यो, नारायणगढलगायत ठूला सहरमा पनि बोर्ड राख्न थालिए,' उनी भन्छन्, 'ब्रोसर र डकुमेन्ट्री बनाउन विदेशी नै लागिपरेका थिए, त्यसले प्रचारमा ठूलो सहयोग मिल्यो ।'उनका अनुसार संयुक्त राष्ट्रसंघका विभिन्न निकायमार्फत भित्रिएको सहायताले पर्यटन प्रवर्धनमा अझ सघाउ पुर्‍यायो । स्थानीय सामाजिक विकास समितिसँग समन्वय गरेर सन् २००५ मा 'इको कल्चरल टुरिजम' सुरु भयो । यही अभियानले बन्दीपुर पुनर्जागरणमा जग हाल्यो ।'त्यसले एउटा खाका बनाइदियो । गाउँमा टुरिजम कसरी लाने, कसरी मैलिकतामा ध्यान दिने भन्ने आधारभूत प्लान बन्न थाले । मुख्य सहरभित्र गाडी नछिराउने, ढुंगा बिछ्याउने, घरको मौलिकता संरक्षण गर्ने अवधारणा बन्यो । चौतारी कहाँ कसरी बनाउने भन्ने ससाना कुरामा उनीहरूले दिए,' गुरुङ भन्छन् ।घरको अघिल्तिर छाना राख्नैपर्ने, सटर राख्न नपाउने, झ्याल–ढोका काठको राख्नुपर्ने नियम बन्यो । पछि गाउँपालिकाले पनि यहीअनुसार मापदण्ड बनाएपछि स्थानीयले साथ दिएका छन् ।अब बन्दीपुरव्यवसायी गुरुङ बन्दीपुर भ्रमण वर्ष २०२५ का संयोजक पनि हुन् । त्यो बेलाको इको प्रोजेक्टले नै अहिलेसम्म बन्दीपुर चलिरहेको ठान्छन्, उनी । 'मुख्य उद्देश्य त पर्यटन प्रवर्धन नै हो,' भन्छन्, '२० वर्ष अगाडिको टुरिजम र अहिलेमा धेरै भिन्नता छ । टुरिस्टहरूको रुचि र रोजाइ फरक हुँदै गएको छ । उनीहरूको रोजाइ अब बन्दीपुरले पूरा गर्न सक्ने गरी काम थालेका छौं ।' यो भनेको पर्यटकका लागि खर्च गर्ने ठाउँको खोजी र पर्यटकीय क्षेत्रको विस्तार हो । ठूला होटलले लगानी गरून् भन्ने अपेक्षा पनि छ उनीसँग ।पर्यटक फर्किने बेला उनले गुनासो सुन्ने गरेका छन्– ४/५ घण्टामै बन्दीपुर त घुमिसकिने रहेछ । 'त्यो गुनासो चिर्न हामी अब मुख्य सहरभन्दा परपर पनि जानुपर्छ । भिलेज टुर गर्ने कि जंगल वाक, गुफा छिर्ने कि ऐतिहासिक गढीको अवलोकन,' उनी उत्साहित सुनिए, 'कम्तीमा दुई रात हामीले स्वागत गर्नुपर्छ । बन्दीपुर टेकिसकेपछि बल्ल अब घुम्न पाइने भयो भन्ने आभास दिलाउने कोसिसमा लागेका छौं ।'यहाँबाट करिब डेढ घण्टामा पुगिने रामकोट ग्रामीण संस्कृति चिनाउने सुन्दर गन्तव्य हो । मगरहरूको परम्परागत घर र रहनसहन पर्यटकका लागि नौलो अनुभूति हुन सक्छ । '५०/६० घर मगरको मात्रै छ,' गुरुङ भन्छन्, 'गाउँपालिकाभित्रका सबैजसो पर्यटकीय स्थलको पहिचान र प्रवर्धन गर्दै अलिकति खर्चिलो पर्यटक भित्राउने लक्ष्य हामीले राखेका छौं ।' बन्दीपुर-६ को गुरुङ बस्ती अर्को सुन्दर गन्तव्य हो । यहाँका स्थानीयले आफ्नो संस्कृतिलाई अझै जीवित राखेका छन् ।विमलनगर–बन्दीपुर केबुलकार सञ्चालनमा रहे पनि पदयात्रा गर्नेका लागि लागे सिद्धगुफा नियाल्दै जंगलैजंगल सिढी पार गर्दै बन्दीपुर पुग्नु कम रोमाञ्चक हुन्न । चराचुरुंगीको संगीत सुन्दै उकालिँदा डाँडाको गुम्बाले स्वागत गर्छ । त्यहाँबाट मन लागेजति वरिपरिका दृश्य हेर्न सकिन्छ ।यहाँका स्थानीय बासिन्दा टुँडिखेललाई 'नेचुरल भ्यु टावर' भन्दा रहेछन् । जहाँबाट धौलागिरी, माछापुच्छ्रे , अन्नपूर्ण, लमजुङ, मनास्लु, हिमचुली, बौद्ध, दोर्जे लाक्पा, गणेश र लाङटाङ हिमशृंखला देखिन्छ ।थानीमाई यस्तो अर्को थुम्को हो, जहाँबाट सूर्यास्तको आनन्द लिँदै साँझ सानदार बनाउन सकिन्छ । यही डाँडाबाट तन्किएको पदमार्ग मुकुन्देश्वरी डाँडासम्म पुग्छ । यो पदमार्गलाई 'मिनी ग्रेटवाल' नाम दिइएको छ । सेन राजाहरूले शासन गरेको बन्दीपुरका थुम्कामा दरबारको भग्नावशेष छन् । मणि मुकुन्देश्वरी गढी, चन्द्रकोट गढी र हुस्लाङकोट गढी यहाँका ऐतिहासिक विरासत हुन् ।सुनाखरी, खड्गदेवी, विन्ध्यवासिनी, महालक्ष्मीथान, तीनधाराजस्ता धार्मिक–ऐतिहासिक गन्तव्य नजिकै पर्छन् । वरिपरि यस्ता अनेक ठाउँ छन्, जहाँ हाइकिङ, साइक्लिङ र प्याराग्लाइडिङको मजा लिन पाइन्छ ।२००७ सालको क्रान्तिमा ज्यान गुमाएका सहिदको स्मृतिमा बनाइएको सहिद पार्कबाट तल लमतन्न सुतेको मर्स्याङ्दी फाँट नियाल्दै शीतल ताप्न पाइन्छ । पश्चिम क्षेत्रकै प्रमुख क्रान्ति मानिने त्यो बेला धर्मध्वज गुरुङ (पुलिमराङ), चन्द्रबहादुर सार्की (सिम्पानी), उत्तमकुमार श्रेष्ठ (तनहुँसुर), धर्मराज श्रेष्ठ (तनहुँसुर), सन्तबहादुर (तनहुँसुर) र खड्गबहादुर गोदार (वसन्तपुर) ले सहादत प्राप्त गरेका थिए ।नेपालका केही पुराना पुस्तकालयमध्येको पद्म पुस्तकालय बजारभित्रै छ । २००१ सालमै पुस्तकालय बनेको भनेपछि बन्दीपुरेहरू पहिलेदेखि शिक्षित रहेको पुष्टि हुन्छ ।बन्दीपुरले अरुको सिको गरेन, त्यसैले बन्दीपुर नै बन्यो । 'ठमेल वा लेकसाइडजस्तो फिल आउने केही योजना बनाउनुपर्‍यो भन्ने पनि मैले सुनेँ,' गुरुङले सुनाए, 'अहिले सबैले रोज्ने कल्चर र नेचर नै हो । इको टुरिजमलाई आधार बनाएर हामी अघि बढेका छौं । बन्दीपुरले मौलिकता गुमाउँदैन ।'कोरोना महामारीअघिसम्म यहाँ वार्षिक करिब तीन लाख हाराहारी पर्यटक भित्रने गरेका थिए । गुरुङका अनुसार त्यो समय झन्डै एक लाख पर्यटक त विदेशी हुन्थे । गत वर्ष करिब ५५ हजार विदेशी भित्रिएका थिए । 'तीन वर्षमा करिब पाँच लाख पर्यटक भित्र्याउने हाम्रो लक्ष्य छ,' उनले भने, 'पर्यटक बढ्दै जाँदा कसरी थेग्ने भन्ने प्लानिङबारे पनि सोचिरहेका छौं । पहिले १५ वर्षमा आउने अनुमान गरिएका पर्यटक ५ वर्षमै भित्रिए । त्यसैले दीर्घकालीन योजना जरुरी हुने रहेछ ।'बन्दीपुरमा करिब एक सय होटल–रेस्टुरेन्ट छन् । बन्दीपुर बजारमा मात्रै तीन वटा सामुदायिक होमस्टे सक्रिय छन् । अहिले यहाँ हरेक शुक्रबार गुरुङ, मगर, नेवार तथा ब्राह्मणको कलासंस्कृतिलाई डबलीमा देखाउन थालिएको गुरुङले बताए ।आन्तरिकबाहेक अमेरिकी, युरोपियन पर्यटक बढी आइपुग्छन् । चिनियाँ पर्यटकको आगमन बढेको छ । तर, भारतीय पर्यटकलाई तान्न नसकेकामा गुरुङलाई थकथकी छ । 'अब हाम्रो तार्गेट भारतीय पर्यटक हुनेछन्,' उनले भने, 'नजिकको छिमेकमै हामीले प्रचार गर्न सकेनछौं ।'यो अब एक सहर मात्रै रहेन । जीवन्त संग्रहालय बनिसक्यो । संघर्ष, पुनर्जागरण र समृद्धिको । इतिहासलाई संरक्षण गर्दै मौलिकतालाई कसरी बचाउन सकिन्छ, यो अरू सहरलाई प्रेरणा बन्न सक्छ । आफ्नो विशेषता वा नाम झल्किने गरी चोकैमा कंक्रिट स्तम्भ ठड्याउन प्रतिस्पर्धा गरिरहेका हरेक सहरले बन्दीपुरबाट सिक्नुपर्छ ।पहाडी भूगोलको यो सानो सहरमा वृद्धवृद्धा सडकमै सुकुल ओछ्याएर यसरी नै घाम तापिरहून् । बालबालिका स्कुलबाट निष्फिक्री घर फर्कन सकून् । बरु इतिहासको लेउ लागोस्, बन्दीपुरलाई आधुनिकताको वनमाराले नछोपोस् ।"
फिल्म हलका कथा : दरबारदेखि मल्टिप्लेक्ससम्म,"काठमाडौँ — नेपालमा ‘फिल्म हल’ को सुरुवात कुनै व्यापारिक उद्देश्यले नभएर दरबारिया मनोरञ्जनको माध्यमका रूपमा भएको थियो । राजपरिवार र राणापरिवारले काठमाडौंका दरबार परिसरमा आफ्ना लागि बनाएका सिनेमाघर २००६ सालपछि बिस्तारै सर्वसाधारणका लागि खुला गरिए।नेपालकै पहिलो फिल्म हल भनिने ‘काठमाडौं सिनेमा भवन’ वा ‘जनसेवा हल’ बसन्तपुर दरबारछेउ, न्युरोडमा थियो । जय नेपाल हल नारायणहिटीछेउ, हात्तीसारमा र विश्वज्योति जमलको सेतो दरबारमा थिए । दरबार हुँदै आम घरपरिवारको पहुँचमा पुगेका हलहरूले प्रविधि, सेवासुविधा, आधुनिकता, विविधतामा फड्को मारेका छन् ।२६ मंसिर २००६ मा ‘रामविवाह’ फिल्मको प्रदर्शनसँगै काठमाडौं सिनेमा भवन सार्वजनिक हलका रूपमा उद्घाटन भयो । मार्टिन चौतारीका अध्येता लोकरञ्जन पराजुलीको लेख ‘पहिलो सिनेमा घरको कथा : फस्ट सोमा सधैं राजा’ मा उल्लेख भएअनुसार काठमाडौं सिनेमा भवनमा टिकट बेचेर सिनेमा देखाउने प्रबन्ध भएको थियो ।‘प्रारम्भमा श्रेणी हेरी ५० पैसादेखि पाँच रुपैयाँसम्म सिनेमाको टिकट दर तोकिएको थियो, जुन अहिलेभन्दा महँगो हो,’ उनले लेखेका छन्, ‘पहिलोदेखि चौथोसम्म र बक्ससहित पाँच श्रेणी थिए । बक्सचाहिँ राजपरिवार, राणा परिवार तथा उच्च तहका कर्मचारीका लागि मात्र थियो ।’२००९ सालमा जय नेपाल, २०१४ मा ‘रञ्जना’ हल सञ्चालनमा आए । त्यसपछि विश्वज्योति, पाटनको अशोक हल र भक्तपुरको नवदुर्गा हलजस्ता सिनेमा घर स्थापना भए । हलमा २०२२ सालसम्म हिन्दी र अंग्रेजी फिल्म चल्थे किनभने नेपाली फिल्म बनेकै थिएनन् । कलकत्ताका निर्माताको लगानीमा ‘सत्य हरीशचन्द्र’ बनाएर जनसेवा हलमा देखाइएको कतिपय जानकार बताउँछन् ।पशुपति दर्शनका लागि २०१३ सालमा काठमाडौं आएका गरिबनाथ सराफ जमलस्थित सेतो दरबार परिसरमा जीर्ण हल बन्द हुने खबर सुनेपछि यतै बसेका थिए । भारतमा फिल्म वितरण व्यवसायमा संलग्न उनले नेपालमा हल व्यवसायको सुनौलो भविष्य देखे । ‘बुबाले हल भाडामा लिएर मर्मत–सम्भार गर्नुभयो, भारतबाटै सिट र प्रोजेक्टर मगाउनुभयो,’ आठ वर्षको छँदा बुबासँगै नेपाल आएका मोहन सराफ सम्झन्छन्, ‘त्यसपछि पहिलोपल्ट सम्मी कपुरको वसन्त भन्ने फिल्म देखाइएको थियो । फिल्मको चक्का भारतबाटै भाडामा ल्याउनुपर्थ्यो र फिल्म देखाइसकेपछि फिर्ता गरिदिनुपर्थ्यो ।’गरिबनाथले २०१७ सालमा देवेन्द्रशमशेर जबराबाट जमलको २ रोपनी जग्गासहित ४ लाख रुपैयाँमा विश्वज्योति हल खरिद गरेको ७० वर्षीय मोहन बताउँछन् । त्यो बेला फिल्म भारतबाट बाकसमा चक्कासहित ल्याइन्थ्यो । एउटा फिल्मका दुई/तीन वटा चक्का हुन्थे । ती चक्का कहिलेकाहीं ‘इन्टरभल’ को मौका छोप्दै दुई हलमा साटासाट गरेर चलाउनुपर्ने अवस्था थियो । ‘हलमा गेटकिपर, टिकेट सेलर, म्यानेजर गरी १५ जनाजति कर्मचारी राख्ने गरिन्थ्यो,’ मोहनले सुनाए ।फिल्म प्रविधि सेलुलोइड हुँदै एनालग, त्यसपछि भिडियो अनि डिजिटलपछि अहिले लेजर, फोरके डिजिटलसम्म आइपुगेको छ । फिल्म हलको साउन्ड सिस्टम पनि मोनो साउन्ड, स्टेरियो हुँदै डल्बी डिजिटल र अब त डल्बी एटमससम्म आइपुगेका छन् । नेपाल चलचित्र संघका अध्यक्ष नरेन्द्र महर्जनका अनुसार अहिलेका मल्टिप्लेक्स हलहरूले हलिउडस्तरको अनुभव दिन सक्छन् । रिक्लाइनर सिट, प्रिमियम इन्टेरियर, एटमस साउन्ड र डिजिटल प्रोजेक्टरहरूले ‘लक्जरियस’ बनाइदिएका छन् । ‘मैले २०५०/५१ सालमा पुरानो एनालग प्रविधिमा सिंगल थिएटरबाटै सिनेमा हलको व्यवसाय प्रारम्भ गरेको हो,’ महर्जन भन्छन्, ‘प्रविधि अपग्रेड गर्दै अहिले मल्टिप्लेक्स सञ्चालन गरिएको छ ।’मल्टिप्लेक्समा पार्किङ, फास्ट फुड, साउन्डप्रुफ, सोफा, एसीदेखि आकर्षक इन्टेरियर डिजाइन, सेल्फी स्पटजस्ता सुविधा छन् । मोहन सराफका अनुसार पहिले हलमा लोकल सोडा मात्रै बेचिन्थ्यो । हलबाहिर मःम र खुवाको बरफ पसल हुन्थे । जनसेवा हलका पसल कवलमा पानसुपारी, खाने मसला, चुरोट, सलाई, दूध, चिया, बिस्कुट, मिठाई, रोटी, सोडा, मीठा पानी, सिरप आइसक्रिम लगायत बजार दरमा नबढाई बिक्री गर्न दिइएको २७ मंसिर २००६ को गोरखापत्रको ‘काठमाडौंमा सिनेमा उद्घाटन’ समाचारमा उल्लेख भएको छ, यसको विवरण पनि अध्येता पराजुलीले खुलाएका छन् ।अहिले हलभित्रै रेस्टुरेन्ट सञ्चालन गरिएको हुन्छ । ‘हलको आधा आम्दानी फुड काउन्टरबाटै हुन्छ,’ धरान र बुटवलमा ‘फ्रेन्ड्स सिनेमाज्’ सञ्चालन गरेका आशिष तामाङ भन्छन्, ‘हललाई अम्युजमेन्ट पार्कजस्तो बनाउने अभ्यास पनि भइरहेको छ । नेपालगञ्जको रोयल सिने यस्तै प्रकृतिको छ, त्यहाँ पानीको फोहरा, झुमरहरू राखिएका छन् ।’ उनका अनुसार काठमाडौं बाहिरका पुराना हाई–भिजन हलहरू बन्द भइसके । ‘डिजिटाइजेसन महँगो भएपछि अपग्रेड सम्भव भएन,’ उनी भन्छन्, ‘एउटै हल डिजिटाइज गर्न ३/४ करोड रुपैयाँ लाग्छ । त्यत्रो लगानी गरेर पनि मुनाफा सुनिश्चित हुने अवस्था अहिले छैन ।’कवि अभय श्रेष्ठको सम्झनामा उतिबेला हलहरूमा ६ थरी टिकट हुन्थे– ड्रेस सर्कल, बाल्कोनी, स्पेसल, फर्स्ट, सकेन्ड र थर्ड क्लास । ‘हलभित्र साह्रो न साह्रो सिट हुन्थ्यो,’ नेपाल चलचित्र निर्माता संघको ‘सिनेमा विशेषांक’ मा उनले लेखेका छन्, ‘फिल्म चल्दाचल्दै झ्यारझ्यार आउने, ध्वनि नआउने, दृश्य गायब हुने, बत्ती जाने त सामान्य भइहाले । तैपनि फिल्म हेर्नुको मजासामु यी साना समस्या केही थिएनन् ।’हल व्यवसायमा ७ दशक बिताएका मोहन सराफ पहिले हल सञ्चालनको सबैभन्दा ठूलो चुनौती ‘क्राउड व्यवस्थापन’ र ‘पिक्चर सप्लाइ’ रहेको स्मरण गर्छन् । त्यसको उदहारण दिँदै पाटनको तत्कालीन अशोक हलमा ‘सिन्दूर’ फिल्म चलाउँदाको प्रसंग उनी सुनाउँछन्, ‘अशोक हल त्यो फिल्म एक्लै चलाउँछु भनेर लागिपरेको थियो । क्राउड यति धेरै भयो, क्राउडले तोडफोड नै गरेपछि १५ दिनसम्म हल बन्द गर्नुपरेको थियो ।’ उनी आफैंले पनि २०४२ सालमा दर्शक धेरै ओइरिएपछि विश्वज्योतिको सिट क्षमता विस्तार गर्न नयाँ हल बनाएका थिए । पहिले ५ सय ४३ सिटको हललाई १ हजार १ सय ५७ सिटको बनाएर मल्टिस्क्रिनको अभ्यास आफूले थालनी गरेको उनी दाबी गर्छन् । साथै, बक्स अफिसको चलन पनि विश्वज्योतिबाटै प्रारम्भ भएको उनको भनाइ छ ।सराफका अनुसार सुरुवाती दिनमा फिल्म हल चलाउन जेनेरेटर चलाउनुपर्ने अवस्था थियो । विद्युत् प्राधिकरणको बिजुलीले हलको उपकरण धान्दैनथ्यो । त्यसैले ब्याकअपका लागि मात्रै बिजुली काम लाग्थ्यो । २०२३ सालतिर त्रिशूली जलविद्युत् परियोजनाको बिजुली काठमाडौं ल्याएपछि मात्र सहज भयो,’ उनले भने ।फिल्म हल चलाउन अञ्चलाधीशबाट लाइसेन्स लिनुपर्ने व्यवस्था २०२८ सालमा सञ्चार मन्त्रालय स्थापना भएपछि हट्यो । चलचित्र (निर्माण, प्रदर्शन तथा वितरण) ऐन, २०२६ बमोजिम मन्त्रालयबाट लाइसेन्स लिनुपर्ने भयो । २०३८ सालमा उद्योग तथा वाणिज्य मन्त्रालय स्थापना भएपछि हल व्यवसायले उद्योगसरह मान्यता पाएको सराफ बताउँछन् ।वि.सं. २०५० का आखिरी वर्षहरूमा मनकामना, तारा, हिरारत्न, अशोक, चामुन्डा, नागार्जुन, रञ्जना, शिवदर्शन, गोपी, गुण, विश्वज्योतिजस्ता परम्परागत ‘स्ट्यान्ड अलोन’ हलहरू राम्रै चलिरहे । सुविधाका हिसाबले हलहरू गतिला नभएको समयमा नकिम उद्दिन, भास्कर ढुंगाना र राजेश सिद्दीको समूहले क्यूएफएक्स सुरु गर्‍यो । जय नेपाल हलको व्यापक स्तरोन्नति गरी डिजिटल प्रविधिमार्फत फिल्म देखाउने परिबन्ध मिलाएर उनीहरूले ‘क्यूएफएक्स ब्रान्ड’ सञ्चालनमा ल्याएका थिए ।‘त्यो बेला मनकामना, विश्वज्योति, हिरारत्न, गोपी सबै हल राम्रो चलिरहेका थिए, हामी त स्टार्टअप थियौं । टिकटको चलिरहेको मूल्य ५० रुपैयाँबाट बढाएर १७५ रुपैयाँ राख्दा यिनीहरू डुब्छन् भन्थे मान्छेले,’ केही समयअघि कान्तिपुरसँग भाष्करले भनेका थिए, ‘तर त्यति बेलाका हलले एक जमातको ग्राहकलाई मात्र सेवा दिइरहेका थिए, अलि सुविधा खोज्नेहरूका लागि हल नै थिएन । भेन्टिलेसन राम्रोसँग थिएन । फोहोर शौचालयबाट रोग नै फैलिने त्रास हुन्थ्यो । जय नेपालमा हामीले सुविधासँगै अग्निनियन्त्रक साधन, एक्जिट प्यासेजजस्ता सुरक्षा प्रबन्ध राखेर स्पाइडर म्यान देखाउँदा हल खचाखच भरियो ।’ क्यूएफएक्सले बिस्तारै डिजिटलबाहेकका फिल्म नचलाउने भनेपछि फिल्म निर्माण पनि डिजिटल फर्म्याटमा हुन थाल्यो ।‘बिग सिनेमाज्’ (हाल बिग मुभिज) ले सपिङ मलमै माघ २०६६ देखि सिनेमा हल सञ्चालन गरेर नयाँ प्रयोग थाल्यो । एकभन्दा बढी स्क्रिनसहित भारतीय कम्पनी रिलायन्स वर्क्स लिमिटेडले त्यो हल सुरु गरेको थियो । त्यसबेला नेपालका धेरैजसो फिल्महल डिजिटल प्रविधिमा रूपान्तरण भइसकेका थिए । सुरुमा अंग्रेजी मात्रै देखाउने गरी सञ्चालनमा आएको क्यूएफएक्समा पनि हिन्दी हुँदै नेपाली फिल्म देखाउन थालियो । अहिले त हिन्दी र अंग्र्रेजी फिल्म हेर्ने दर्शक नै घटेको हल व्यवसायीहरू बताउँछन् ।युवा पलायन, ओटीटीको सहजताले अहिले भने हलमा दर्शक घटिरहेको व्यवसायीहरूको भनाइ छ । अंग्रेजी फिल्म हेर्ने गतिलो हल नभएर क्यूएफएक्स जय नेपालमा सुरु गरेका नकिम उद्दिनहरूको समूहले जय नेपाल हल बन्द गरिसकेको छ । अहिले नेपाली फिल्महरूले नै आर्थिक रूपमा हलहरू टिकाइरहेको फ्रेन्ड्स सिनेमाका तामाङको अनुभव छ । ‘नेपाली फिल्महरू यत्तिको नबनेका भए धेरै हल बन्द भइसक्थे,’ उनी भन्छन्, ‘तर, नेपाली फिल्मको प्राविधिक स्तर अझै पनि हलको स्तरसँग मेल खाँदैन । हलमा डल्बी एटमस भए पनि फिल्म त्यो साउन्डमा बनेका छैनन् ।’स्थापनाको ६० वर्षपछि मोहन सराफले २०७९ सालमा विश्वज्योति हललाई समेत मल्टिप्लेक्समा रूपान्तरण गरेर ‘विश्वज्योति सिनेप्लेक्स’ सञ्चालनको जिम्मा आफ्ना दुई छोरा रोहन र रिवाजलाई हस्तान्तरण गरेका थिए । यहाँ अब व्यवस्थित पार्किङ, आधुनिक लिफ्ट, हेयर सलुन, फ्यान्सी पसलदेखि फास्टफुड रेस्टुरेन्टसम्मको सुविधा थपिएको छ । यस परिवर्तनलाई स्वाभाविक ठानेका सराफ कहिलेकाहीं भने प्रश्न गर्छन्, ‘कतिपय हलले सुतेर हेर्ने मिल्ने, मदिरा सर्भ गर्ने र ढाड मसाज गर्ने कुर्सीको व्यवस्था गरेका छन् । हलमा यो सब किन ? सुतेर कसरी फिल्म हेर्नु ? हलमा त सिनेमाको पो स्वाद लिने हो त ।’"
"रंगमञ्चमा सीप, रजतपटमा सफलता","काठमाडौँ — करिब दुई दशकअघि अभिनेता दयाहाङ राई रंगमञ्चको आँगनमा उभिएर नेपाली फिल्महरू नियाल्थे । न समय सान्दर्भिक कथा, न अभिनय कौशल । त्यतिबेला समूहमा बसेर उनीहरू चलिरहेका फिल्ममाथि घण्टौं गफिन्थे र असहमति व्यक्त गर्थे । त्यही असहमतिको उपज थियो, फिल्ममा उनीहरूको उपस्थिति ।नेपाली फिल्मबाट दर्शकहरू गयल हुँदै गए, फिल्मकर्मीहरू निराश बन्दै गए । फिल्मले विश्वसनीयतासँगै व्यापार पनि गुमाउँदै गइरहेको क्षण फिल्मकर्मीका लागि त संकटकाल नै बनिदियो । त्यही बेला आशाको ज्योति बनेर पर्दामा झुल्कियो निश्चल बस्नेत निर्देशित फिल्म ‘लुट’ । १३ वर्षअघि रिलिज भएको यो फिल्मले सुखद् व्यापारसँगै धेरै मान्यतासमेत भत्कायो ।कथासँग नजिकिएका दर्शकहरूलाई फिल्मका पात्रहरू यति स्वाभाविक लागे कि ती परिचितझैं थिए । त्यही फिल्मबाट नयाँ पालुवाझैं गरी रंगमञ्चका बेग्लाबेग्लै अनुहारहरू ठूला पर्दामा जबर्जस्त छाउन थाले ।‘लुटमा हामीलाई कथा बुझ्न सक्ने, एक्सपेरिमेन्ट गर्न तयार हुने कलाकारहरू चाहिएको थियो । जो साँच्चै पात्र बाँच्न सक्थे । त्यो सम्भावना केवल रंगकर्मीहरूसँग थियो,’ निर्देशक बस्नेत सम्झन्छन्, ‘उहाँहरूसँग मिलेर काम गर्‍यो भने फरक खालको परिणाम आउँछ भन्ने अपेक्षा थियो । सबै कलाकारले आ–आफ्नो तर्फबाट गरेको मिहिनेतले राम्रो परिणाम दियो ।’त्यसअघि पनि रंगकर्मीहरूको उपस्थिति फिल्ममा नभएको हैन । कलाकार हरिहर शर्मालगायत एकाध रंगकर्मीहरू फिल्म र थिएटर दुवैमा सक्रिय थिए । ‘लुट’ आउनुअघि पनि र ‘कागबेनी’, ‘सानो संसार’, ‘दासढुंगा’, ‘बधशाला’ हरूमा दयाहाङ राई, कार्म, दिया मास्के, सौगात मल्ल, खगेन्द्र लामिछानेहरूको उपस्थिति देखिन थालेको थियो । तर उनीहरूको प्रभाव ‘लुट’ बाट झन् बलियो बन्यो । त्यसपछि निर्माण भएका ‘कबड्डी’, ‘टलकजंग भर्सेस टुल्के’ र ‘पशुपतिप्रसाद’ जस्ता फिल्महरूले मौलिक कथा र स्वाभाविक अभिनयलाई केही अलग स्वादसहित निरन्तरता दिए, र ती अलग स्वादहरूलाई दर्शकहरूले अनुमोदन गरे ।करिब डेढ दशकयता नेपाली फिल्म क्षेत्रमा तिनै थिएटर पृष्ठभूमिका कलाकारको वर्चस्व छ । सौगात मल्ल, दयाहाङ राई, विपिन कार्की, खगेन्द्र लामिछाने, विजय बराल, प्रवीण खतिवडा, कार्म, रवीन्द्रसिंह बानियाँ, नाजिर हुसेन, दिया मास्के, सिर्जना सुब्बा, लक्ष्मी बर्देवा, बुद्धि तामाङ, माओत्से गुरुङ, भोलाराज सापकोटा, दिव्यदेव कमलमणि नेपाल, कामेश्वर चौरासिया, सरिता गिरी, पशुपति राईलगायत थुप्रै कलाकारहरू नेपाली फिल्ममा दोहोरिरहने अनुहार हुन् ।यी अनुहारहरू दोहोरिएनन् मात्र, यिनीहरूले फिल्ममा पृथक् प्रभाव छाडे । रंगमञ्चका कलाकारसँगै फिल्ममा नवीन सोच र कथा लिएर नयाँ निर्देशकहरू पनि जन्मिए । अभिनेता दयाहाङ सामूहिक रूपमा न्यारेटिभ बदल्न आफूहरूले गरेको प्रयत्नको निरन्तरता नै नेपाली फिल्ममा अहिलेसम्म देखिएको बदलाब ठान्छन् । ‘हामीलाई आफैं उदाहरण बन्न ७ वर्ष लाग्यो । र स्थापित हुन १० वर्ष,’ उनी आकलन गर्छन् । उसो त पछिल्लो पुस्तामा पनि फिल्ममेकरहरूको रोजाइमा रंगकर्म गरिरहेकाहरू नै प्राथमिकतामा हुन्छन् ।फिल्ममा रंगमञ्चका कलाकारको सामूहिक उपस्थितिसँगै के के बदलाब आए ? ‘पहिला अनुहार आउन थाले, त्यसपछि पृष्ठभूमि अनि कथा,’ दयाहाङ भन्छन्, ‘अब भने शैली आउन जरुरी छ ।’ हिजो गुरुङ, लिम्बू, राई, मगरका कथा सिनेमामा अटाउन्न थिए । अहिले फरक अनुहार, समुदायसँगै कथाहरूको उपस्थिति पनि बलियो छ ।अभिनेता विजय बरालको ठम्याइमा नेपालमा मात्र हैन, विश्वभरि नै फिल्ममा थिएटर पृष्ठभूमिका कलाकारको प्रभाव छ । ‘विश्वभरि पनि जुनजुन सिनेमा बढी चले जसका चरित्रहरू बढी चले । कि त थिएटिकल पृष्ठभूमिबाट आएका कलाकारहरू देखिन्छन् । कि त सिनेमाबाट थिएटर गएर फेरि सिनेमामा आएकोहरू नै । विश्व बजारलाई हेर्दा थिएटरले नै एक किसिमको माहोल परिवर्तन गरिरहेका छन्,’ उनी भन्छन् ।रंगमञ्च पृष्ठभूमि नभए पनि अभिनेत्री ऋचा शर्माले रंगमञ्चकै अनुहारहरूसँग थुप्रै फिल्ममा काम गरिन् । ‘उनीहरूसँग काम गर्दै जाँदा धेरै सिक्ने मौका पाएँ । रंगमञ्चबाट आएका दया, खगेन्द्रहरूसँग काम गर्दा मैले रियलाइज गरेँ कि पढ्नुचाहिँ पर्ने रहेछ, तालिमचाहिँ लिनुपर्ने रहेछ । आजको दिनमा पनि उनीहरूसँग काम गर्दा म प्रभावित हुन्छु,’ ऋचा भन्छिन् ।रंगमञ्चबाट उभिएका कलाकारहरूले फिल्मलाई लिड गरिरहेको देख्दा गर्विलो महसुस गर्छन् रंगकर्मी सुनील पोखरेल । सौगात, दयाहाङ, विपिनलगायत थुप्रै कलाकारहरूलाई अभिनय सिकाएका पोखरेलको दाबी छ, ‘नेपाली रंगमञ्चमा भएका अभ्यासले सिनेमालाई पनि बदल्न सहयोग गरे ।’अहिले तिनै स्थापित अनुहारहरूलाई देखेर नयाँ पुस्ताहरू फिल्मसम्म पुग्ने पुलका रूपमा रंगमञ्चलाई लिएका छन् । सुनील यो प्रक्रियालाई गलत देख्दैनन् । ‘केही समय रंगमञ्चमा अभ्यास गरेर सिनेमामा जाँदा म नराम्रो केही देख्दिनँ । कम्तीमा एउटा राम्रो स्कुलिङ त हुन्छ,’ उनी भन्छन् । अभिनेता लामिछाने त्यो स्कुलिङ जरुरत भएको बताउँछन् । ‘राम्रो अभ्यासबाट आएको मान्छेले बेटर गर्न सक्दो रहेछ भन्ने कुराको प्रमाण भयो । स्कुलिङबाट आउनु जरुरी पनि छ,’ उनी भन्छन् ।डेढ दशक वरिपरिलाई नियाल्दा खगेन्द्रले पनि नेपाली फिल्ममा पाएको परिवर्तन थियो अभिनय शैलीमा आएको बदलाब । त्यसमाथि मिश्रित समाज, आफ्ना भाषिकाहरू फिल्मका सौन्दर्यका रूपमा देखिए । यसमा मेकरको शैली र कलाकारहरूको अभिनय प्रक्रियाले ठूलो भूमिका निर्वाह गरेको उनको ठहर छ । तर, रंगमञ्चबाट आएका कलाकारले मात्र अभिनयमा कायालट गरेको कुराचाहिँ उनी स्विकार्दैनन् । ‘जो रंगमञ्चबाहिरबाट आउनुभयो, तर कडा मिहिनेतले आफूलाई बनाउनुभएको कलाकार पनि थुप्रै छन्,’ लामिछाने भन्छन् ।रंगमञ्चबाट आएका कलाकारहरूले अभिनयमा फिल्म क्षेत्रमा लिड त गरे । तर पछिल्लो समय आलोचनाबाट मुक्त छैनन् । दयाहाङकै अभिनय विविधतामाथि अहिले प्रश्न उठ्न थालेको छ । फिल्मका संख्या बढेसँगै गुणवत्तामा कमी आइरहेको दर्शकको गुनासो छ । दया मात्रै हैन, पछिल्लो समय दोहोरिहने प्रायः अनुहारहरूको काममा विविधता नदेखिएको गुनासा आइरहेका छन् । किन त ? कलाकार सरिता गिरीको चिन्ता छ, ‘साथीहरू फिल्ममा यति व्यस्त हुन थाले कि अभिनयमा विविधता आउन छाड्यो । मिहिनेत कम देखिन थाल्यो । यो दुःखलाग्दो कुरा हो ।’त्यसमाथि उनीहरूलाई अर्को आरोप पनि छ । फिल्म निर्देशक नवीन सुब्बा बारम्बार दोहोर्‍याइरहन्छन्, ‘रंगमञ्चबाट फिल्ममा आएका कलाकारहरूले फिल्मको अभिनय बिगारे ।’सुब्बा स्वयंले दयाहाङ र पशुपति राईलाई आफ्नो पछिल्लो फिल्म ‘गाउँ आएको बाटो’ मा मुख्य पात्रका रूपमा लिए । ‘त्यसमा मैले उनीहरूको अभिनयलाई फरक देखाउने प्रयास प्रयास गरेको थिएँ,’ सुब्बा भन्छन् । तर प्रायः फिल्महरू थिएटर एक्टरहरू फिल्ममा पनि थिएटरकै एक्टिङ गरिरहेको ठम्याइ छ उनको ।‘थिएटरमा इमोसनको प्राजेक्सन गर्नुपर्छ । फिल्ममा एक्टिङको इमोसन्सलाई कन्ट्रोल गर्नुपर्छ । थिएटरकाहरूले इमोसन प्रोजेक्सन गर्छन् । तर त्यही एक्टिङ क्यामेरामा गर्यो भने हुन्छ ? नेपाली थिएटर कलाकारहरूले क्यामेरामा पनि त्यही एक्टिङ गरिरहेका छन्,’ सुब्बा भन्छन् ।"
"‘अहिले बनेका फिल्म हुन्, पहिलेका त फिल्मजस्ता मात्रै’","वि.सं. २०२४ देखि २०८२ सम्मको ५८ वर्षे अवधिमा नीर शाहले ३०० फिल्म खेले, ८ वटा निर्देशन गरे । हीरासिंह खत्री निर्देशित ‘परिवर्तन’ बाट उनले फिल्म यात्रा थालेका थिए । पहिलो फिल्ममा उनको पारिश्रमिक ७ सय रुपैयाँ थियो । नेपाली फिल्मका सुप्रसिद्ध कलाकार/निर्देशक शाहसँग ६ दशकको नेपाली फिल्म यात्रामाथि दीपक सापकोटाको संवाद :नेपाली फिल्मको ६० वर्षे यात्रामा अभिनयमा के परिवर्तन आयो ?– विश्व सिनेमामा अभूतपूर्व परिवर्तन देखिएको छ । सिनेकर्मीहरू नाटक खेलेर आएका कलाकारमा सिनेमा खेलेका कलाकारको जस्तो गुण हुँदैन भन्थे । तर अंग्रेजी थिएटर अभिनयकर्मीको हलिउड प्रवेश भएपछि हलिउड सिनेमाको स्तरै कहाँ पुग्यो कहाँ ? भारतको कुरा गरौं, भारतीय सिनेमाका जन्मदाता दादासाहेब फाल्के आफैं स्टेज कलाकार हुन् । थिएटरका कलाकारले अभिनयको बेसिक व्याकरण बुझेका हुन्छन् । अभिनयको व्याकरण बुझेका मानिसको प्रवेश बिस्तारै बिस्तारै नेपाली चलचित्र क्षेत्रमा पनि बढ्दै गयो, त्यसले अभिनयको व्याकरणलाई पनि परिवर्तन गर्‍यो र अभिनय नै पुनर्भाषित भयो । र, अभिनयको परिभाषा नै बिस्तारै बदलियो । त्यसले अभिनयको ‘प्याटर्न’ बदलियो ।पहिले ‘थिएटरका कलाकारले फिल्ममा कामै गर्नु हुन्न’ भन्ने मान्यता वा बुझाइ थियो । अहिले फिल्ममा थिएटरकै कलाकारको लस्कर छ । यो व्यापक परिवर्तनलाई कसरी हेर्नुभएको छ ?– सुरुदेखि नै त्यही हुनुपर्थ्यो । म थिएटरबाटै आएको कलाकार हुँ । मसँगै थिएटरमा खेलेका अरू कलाकार साथीहरू अझै अभिनय गरिरहनुभएकै छ । ऊबेला महिला कलाकार खासै पाइँदैनथे । नृत्य गर्ने महिला, त्यसमाथि नाटक पनि गर्नेलाई फिल्ममा अलि बढी सुगम भयो, नभेटिने भएर । हामी हिरो भएर प्रवेश गर्न पाएनौं, त्यसका पछाडि थुप्रै कारण थिए होला । एउटा कारण चाहिँ हाम्रो पृष्ठभूमि नाटक भएकाले हुन सक्छ । हाम्रो ‘बिगिनिङ’ नै गलत छ फिल्मको । बिगिनिङ गलत भएकैले हाम्रो फिल्ममा भारतको बम्बैया शैली आयो । अहिले बनेका फिल्म हुन्, पहिला बनेका फिल्म होइनन्, ती फिल्म जस्ता मात्रै हुन् ।तपाईंले खेलेका, बनाएका फिल्मलाई फिल्म नै होइनन् भन्न सक्नुहुन्छ ?– मेरो फिल्मचाहिँ त्यतिन्जेलसम्म मात्रै राम्रा फिल्म हुन्, जब त्यहाँबाट बम्बैया सूत्र हटाइन्छ । बम्बैया शैलीबिना हलमा फिल्मै देखाइँदैनथ्यो । ‘वासुदेव’ फिल्म बनाउँदा मैले चाहेरै पनि धेरै कुरा त्यसमा प्रयोग गरेको थिइनँ । अहिलेको जस्तो अवस्था भए म धेरै कुरा राख्ने थिइनँ, जुन त्यस बेला राखेको थिएँ । नेपाली भाषामा बनेको पहिलो फिल्म ‘सत्य हरिश्चन्द’ नै हो, त्यसमा कुनै शंका छैन । त्यसले हामीलाई डोर्‍याएको सत्य हो । नेपालमा बनेको पहिलो फिल्म ‘आमा’ नै हो । ती फिल्म निश्चित उद्देश्यका लागि बनाइएका हुन् । नेपालमा ३ वटा फिल्म तत्कालीन सरकारले बनायो होला । तर, सरकारले नेपाली संस्कार र मौलिकता बोकेकै फिल्म बनाउने प्रयत्न गर्नुपर्थ्यो । नेपालीमा समृद्ध साहित्य थियो । साहित्यिक कृतिमाथि नै फिल्म बनेको भए पनि कति राम्रो हुन्थ्यो । तर, त्यो मार्ग अपनाउन सकिएन ।फिल्मको पर्दामा देखिन वा अभिनयमा छानिन तपाईंहरूको संघर्ष कस्तो हुन्थ्यो ?– त्यो हाम्रो संघर्षकै अवस्था थियो । त्यतिखेर हामी स्थापित थिएनौं । हरेक पटक फिल्म खेल्न अन्तर्वार्ता दिनुपर्थ्यो लाइन लागेर । र, पनि हामी फिल्ममा होमियौं । त्यतिञ्जेलसम्म मैले दार्जिलिङमा बनेको फिल्म खेलिसकेको थिएँ, प्रताप सुब्बासँग । कन्टेन्ट, अभिनय–शैली, स्टोरी टेलिङमा जति परिवर्तन आए, त्यससँगै थुप्रै सहायक परिवर्तन देखा परे– मुख्य रूपमा प्रविधिमा । तिनलाई मैले एउटा फिल्मकर्मी वा फिल्मको विद्यार्थीका रूपमा अभूतपूर्व ठानेको छु । र, त्यो परिवर्तन असाध्यै सार्थक छ ।ती दिनका चाखलाग्दा भोगाइ केही छन् ?– त्यसबेला बेला–बेला मात्रै फिल्मको सुटिङ हुन्थ्यो । सुटिङ गर्ने दिनको प्रतीक्षा हुन्थ्यो । सुटिङ उत्सव वा पर्वजस्तो लाग्थ्यो कलाकारलाई । र, पर्वजस्तै प्रतीक्षा रहन्थ्यो सुटिङ दिनको । सुटिङमा जानेलाई उत्सवको साक्षी हुन जाँदै छु भन्ने लाग्थ्यो । ती सेलिब्रेट गर्थे । जताततै सकारात्मक कुरा मात्रै देखिन्थ्यो । त्यो सकारात्मक सोच अचेल अलि कम देखिन्छ ।निर्देशकहरू कत्ति सक्षम थिए उतिबेला ?– केही निर्देशक निश्चित रूपमा आफ्नो काम जान्दथे । हीरासिंह खत्री आफैं निर्देशक मात्र नभएर सशक्त कलाकार पनि हुनुहुन्थ्यो, जो थिएटर ब्याक ग्राउन्डबाट आउनुभएको थियो । निर्देशक प्रकाश थापाबाट सिक्नुपर्ने पनि धेरै कुरा थिए । उहाँ कलाकारले अनुशासित भएर काम गरुन् भन्ने मान्यता राख्नुहुन्थ्यो, कामप्रतिको निष्ठा उहाँमा थियो । पछिसम्मै त्यही स्कुलिङबाट आएका निर्देशककै निरन्तरता रह्यो फिल्म क्षेत्रमा ।फिल्मलाई लिएर राजा महेन्द्र र वीरेन्द्र शाहसँग केही किस्सा, अनुभूति छन् तपाईंका ?– मैले फिल्म खेल्न दरखास्त दिएपछि निर्देशकले महेन्द्र राजालाई ‘फलानो नाम गरेको मान्छे सिनेमा खेल्न आएको छ, उसलाई खेलाउनुहुन्छ कि हुन्न ?’ भनेर सोध्नुभएको थियो रे ! जुन मलाई निकै पछि थाहा भयो, कसैले सुनाएपछि । वीरेन्द्र शाहले ‘चलचित्र उद्योगलाई दीर्घकालीन रूपमा विकास गर्ने दस्ताबेज तयार पार्नू’ भनेपछि म, चक्रबहादुर कार्कीहरूको समूहले फिल्म विकास गर्ने सूत्रमाथि केन्द्रित थेसिस लेखेर बुझाएका थियौं । त्यही थेसिसको एउटा च्याप्टर ‘नेपाल टेलिभिजन’ हो । थेसिसमा हामीले ‘नेपालमा टेलिभिजन पनि खुल्यो भने त्यसले सिनेमा उद्योगलाई धेरै सहयोग पुग्छ’ भनी लेखेका थियौं ।‘नायक’ भन्ने चिजको प्रचलित मान्यता भत्कियो भन्ने छ, यसमा तपाईंको विचार के छ ?– नायकत्वका पृथक–पृथक धार थिए । तपाईंले एउटा फिल्म हेर्नुभयो, त्यो हेरेर उठ्दा जो कलाकार तपाईंको हृदयको सबैभन्दा महत्त्वपूर्ण ठाउँमा बस्न सक्यो, त्यही नायक हो । जो कलाकारले मानिसको हृदयमा बस्ने सौभाग्य पाउँछन्, ती नायक हुन् ।प्रोटागोनिस्ट र एन्टागोनिस्टको थ्यौरीलाई कसरी बुझ्ने ?– यो पात्रात्मक परिचय हो । खलपात्रहरू पनि सिनेमामा नायक भएका छन् । जस्तो रविन हुडलाई के भन्ने ? इमेज सेल गर्ने कमर्सियल प्रडक्टलाई एक हिसाबले नायकत्व परिभाषित गर्नुपर्छ । बुझ्नुपर्ने कुरा के छ भने हृदयदेखि नै हेर्ने कुरा फिल्म हो । हलभित्र पसेपछि सबै मानिसले हृदयदेखि नै फिल्म हेर्छन्– राम्रो होस् या नराम्रो । तर, दर्शकले अट्याच्ट भएरै हेर्छन् । त्यसरी हेरेपछि मानिसको चेतन–अवचेतन मनले ती पात्रलाई आफ्नो छापका रूपमा राखिराख्छ । तपाईंको र तपाईंको मनको नायक फरक हुन सक्छ । प्रत्येक मान्छेको नायक फरक हुन्छ ।हाम्रो हिरोइजम फेसमा आएको परिवर्तनचाहिँ के त ? जस्तो ऊबेला राजेश हमाल थिए नायक, अहिले दयाहाङ राई छन् !– अहिले फेस होइन, अभिनयलाई प्राथमिकता दिइयो । तपाईं स्टार हुनुहोस् या महास्टार, अभिनय गर्ने भनेर गएपछि त्यो गर्नुपर्छ।‘नेपाली फिल्म मौलिक हुन सकेन, रचनात्मक हुन सकेन’ भन्ने बहस छ । तपाईंलाई के लाग्छ ?– पहिलेको तुलनामा हाम्रो फिल्म निकै मौलिक र रचनात्मक छ । पहिले त्यस्तो थिएन ।पहिले फिल्म बजारबाट निर्देशित हुन्थ्यो, अहिले निर्देशकले केही नयाँपन ल्याउन खोजेका हुन् ?– अहिले अभूतपूर्व परिवर्तन देखा परेको छ फिल्ममा– कथावाचन, कन्टेन्टमा । कथा भन्न छानिएको कथा र शैली अहिले महत्त्वपूर्ण छ । यसले मौलिकता पनि झल्काउँछ । टेक्स्टलाई पिक्चराइज गर्ने तरिका पनि बदलिएको छ । तर, पिक्चराइज गर्न निर्देशकहरूले अझ बढी मिहिनेत गर्नुपर्छ ।सूत्रबाट हामी प्रभावित भयौं, मौलिकता स्थापित गर्छु भनेर आएका फिल्म निर्माणकर्मी पनि किन त्यही ट्रेन्डमा छन् ?– जस्तो तपाईंले बम्बईको सूत्रलाई छाडिदिनुभयो र साउथ कोरियाको समात्नुभयो भने पनि एउटा सूत्र छाडेर अर्को समातेको त हो नि । मौलिक विषयवस्तुको छनोटले त्यसलाई अपनाउन बाध्य बनाइहाल्छ । मौलिक भन्नेबित्तिकै गाउँ, पहाड, भेडा, बाख्रा, चौर मात्रै होइन, त्यहाँको कथा चाहियो । मौलिकता भनेको माटोको सुगन्ध आउने र त्यो मुटु छुने हुनुपर्छ । माटोको सुगन्ध बोकेको कथा मुटु छुने गरी प्रस्तुत गरे त्यो नै मौलिक भइहाल्यो नि !स्टोरी टेलिङमा हामीले के परिवर्तन ल्यायौं ?– पहिले हरेक ५ कथापछि एउटा फाइट आउनैपर्थ्यो वा हरेक १० दृश्यपछि एउटा हास्य सिन आउनुपर्थ्यो । हरेक आधा घण्टामा एउटा भ्वाइलेन्ट सिन आउनुपर्थ्यो । त्यो स्थापित मान्यतालाई अहिले छाडिसकिएको छ । भनेपछि अहिले परिवर्तन आइसक्यो नि ! एउटा हिरो, एउटी हिरोइन, जो लभ गर्थे, एकअर्कासँग अनि तिनीहरूको सहयोगीका रूपमा त्यहाँ हँसाउने अरू २ पात्र पनि हुन्थे । यी फिल्ममा अनिवार्य थिए । त्यसलाई छाडेपछि स्थापित मान्यता मेटिएन र ?पछिल्लो पटक कुन फिल्म हेर्नुभयो, जसबाट तपाईं सन्तुष्ट हुनुभयो ?– मैले हेरेकामध्ये ‘ऊनको स्वीटर’ फिल्म ज्यादै मन पर्‍यो । म प्रायः आफ्नो सिक्वेन्स पत्ता लगाउन, त्यसको निर्माण पक्ष र विकास पक्ष हेर्न फिल्म हल जान्छु ।पछिल्लो समयको नेपाली फिल्म मेकिङबाट तपाईं खुसी हुनुहुन्छ ?– पहिलेको फिल्म बनाउने तरिका नै फरक थियो । यो फिल्म यहाँनेर सकिन्छ र यहाँबाट त्यहाँ गएर जोडिन्छ भन्ने उहिलेका निर्देशकले पहिल्यै निश्चित गरिसकेका हुन्थे । त्यसैले पहिलेका फिल्मकर्मीको होमवर्क राम्रो हुन्थ्यो । अहिलेका निर्माता–निर्देशकको शट डिभिजन होमवर्क राम्रो देखिँदैन ।एडिटरमाथि निर्भरता बढेको छ । एडिटरले गाँसिदिने हो र क्यामरापर्सनले खिचिदिने हो भने डाइरेक्टरको के काम ? अहिलेका डाइरेक्टर त्यसमा सचेत हुनुपर्छ । किनभने अहिले फिल्म धेरै बनिरहेका छन्, अझ राम्रो पनि बन्नुपर्छ । फिल्म कलेजहरूको पढाइ कसरी भइरहेको छ भन्ने पनि महत्त्वपूर्ण हुन्छ, जहाँबाट परिवर्तनको सुरुवात गरिनुपर्छ । जस्तो, क्लोजअप किन लिने, कुनै लङ शट किन भन्ने विषय लजिकल हुनुपर्छ । र, त्यहीअनुसार सट्स ब्रेकडाउनमा निर्देशकले अझ बढी गृहकार्य गर्नुपर्छ ।विश्व सिनेमाको आँखाबाट हेर्दा हामी कहाँ छौं ?– नेपाल सिनेमा बनाउने देश हो र त्यहाँ पनि केही राम्रा सिनेमा बनिरहेका छन् भन्ने कुरा विश्व सिनेमाले देख्यो । हाम्रो उपस्थिति विश्व सिनेमाले महसुस गरिसकेको छ ।"
फ्ल्यासब्याकमा नेपाली फिल्मको ६० वर्ष,"पूरातात्त्विक र आदिम चोक–डबलीहरूका मल्टिप्लेक्समा अजिब र तिलस्मी कथा सुनाइरहेका फिल्महरू वर्षौंदेखि भीडबीच घिस्रिरहेका छन्– परिचय र पहिचानको खोजीमा । सहरका चौरस्ता, गल्ली, मल र हलहरूमा आफ्नै समयका घटना, कथन वा विचारको सेटिङ बनाउने परिस्थितिका सन्दर्भ–कथा वाचन गरिरहेका छन् फिल्महरूले । दर्शकको रूचि र सामाजिक मनोविज्ञान निर्माण प्रक्रियाले फिल्मको पनि मूलधार निर्माण गरिरहेको हुन्छ । नेपाली फिल्मको मूलधार के हो ?यदि पुरानो परिभाषाझैं फिल्मलाई समाजको ऐना मान्ने हो भने यो पनि भन्न सकिन्छ– नेपाली समाज अहिले नोस्टाल्जिया मनोविज्ञानमा छ । जस्तो फिल्म हेरेर समाज रमाइरहेको छ, त्यस्तै मनोविज्ञानमा बाँचिरहेको छ । हिजो–आज प्रदर्शनमा आएका फिल्ममध्ये नोस्टाल्जिया मनोविज्ञानका फिल्ममा दर्शक बढी मग्न भएको तथ्यांक छ । समाज अहिले स्मृति जोगाउने प्रयत्न गर्दै छ, एउटा तप्का ‘राजा आऊ’ को राजनीतिक नारा चर्काउँदै छ र ‘पुरानै ठीक’ भन्ने कथामा बाँचिरहेको छ ।ब्लकबस्टर फिल्महरू ‘पूर्णबहादुरको सारंगी’ र ‘ऊनको स्विटर’ हेर्दा देखिन्छ– दर्शक नोस्टाल्जियामा मग्न–मग्न छ । गाउँबाट सहर पसेको मान्छे गाउँतिरै फर्किरहेको छ, फिल्ममार्फत । आर्थिक–सामाजिक रूपमा सहरमा उसले आफूलाई केन्द्रित त गरेको छ, तर गाउँ भुल्न सकेको छैन । गाउँका कुइनेटो, गोरेटो र सल्लाघारीमा तिनका यादहरू बाँचेका छन् । ती अब गाउँ फिर्न सक्दैनन् र फिल्मको गुलाबी–पर्दामा आफूलाई गाउँसँग जोडिरहनुमै आनन्द छ । कुलपूजा गर्न वर्षमा एकपटक ‘गाउँ जाऊँ’ भन्ने मनोविज्ञान सहरमा बाँचेको छ ।फिल्म निर्देशक मनोज पण्डितको विचारमा दर्शकले फिल्मलाई कुलपूजाकै तहमा ‘गाउँ–पूजा’ सम्झेका छन् । नेपाली फिल्मको अहिलेको मूलधार नै नोस्टाल्जिया हो भन्छन् पण्डित । ‘त्यसैले कलाकारलाई कोसेलीको भारी बोकाएर फिल्म गाउँ पस्दै छ, तर गाउँ–मनोविज्ञानको दोहन गरिरहेको छ फिल्मले, गाउँको अझै दोहन हुनेवाला छ,’ पण्डित भन्छन् ।नेपाली फिल्म युगको प्रारम्भ नै नेपाली समाजको मनोविज्ञान कस्तो बनाउने भन्ने सोचबाट भएको हो । राजा महेन्द्र शाहले प्रारम्भ गरेको पञ्चायती व्यवस्थाप्रति जनतालाई सकारात्मक बनाउन फिल्म निर्माणको आरम्भ भएबाट आज ६० वर्षमा आइपुग्दा नेपाली समाज आफ्नै मनोविज्ञानको फिल्म निर्माण गर्ने स्थानमा पुगेको छ ।इतिहासको असली साक्षी हुनुपर्ने हो– फिल्म । भनिन्छ, जसले सत्य र प्रेरणाको भाषा बोल्छ । तर, बितिगएका यी ६ दशकमा नेपाली फिल्मले कस्तो भाषा बोले ? नेपाली फिल्ममा के–कस्ता परिर्वतन आए ? युगहरू कसरी बदलिए ? प्रविधिको अभूतपूर्व फड्को कस्तो रह्यो ? नेपाली फिल्म–इतिहासको लेन्सबाट खिचिएको समयको त्यो चित्र कस्तो छ ? फिल्मको पार्श्वधुनमा तरंगित ध्वनि र दृश्य–चित्र कस्तो छ ? त्यो चम्किलो छ कि रङ खुइलिएर धमिलो बनेको छ ?बक्सअफिसमा फिल्म हिट छ । नेपाली फिल्म अर्ब–क्लबमा प्रवेश गर्दा हामी हौसिएकै छौं । तर, फिल्म प्रश्नचिह्नमाझ घेरिन्छ– के फिल्मको मूल्यांकन केवल बक्सअफिसको अंकगणितले हुन्छ ? फिल्मले समाजमा कस्तो मनोविज्ञान स्थापना गर्‍यो भन्ने कसीमा फिल्म–मूल्यांकन हुनुपर्ने हो भन्छन् समीक्षक । के अहिलेका ब्लकबस्टर फिल्मले समाजलाई सफलतातिर डोर्‍याइरहेका छन् ? बजारबाट निर्देशित फिल्म रचनात्मक र सिर्जनात्मक छन् ?२०८१ सालमा सर्वाधिक कमाउने फिल्म थियो– ‘पूर्णबहादुरको सारंगी’ । बक्सअफिस भन्छ– ‘पूर्णबहादुरको सारंगी’ ले ४६ करोड ८० लाख रुपैयाँ ग्रस कमाएको थियो र फिल्म–इतिहासमा ‘भव्य’ इतिहास रचेको थियो । निर्देशक नवीन चौहानका अनुसार, २०८२ मा रिलिज भएको र हलमा चलिरहेको ‘ऊनको स्विटर’ को हालसम्मको कमाइ १२ करोड छ ।तर, के चल्छ नेपाली फिल्ममा ? निर्देशक मनोज पण्डितका विचारमा हामी पूरै भुलभुलैयामा छौं र ‘पूर्णबहादुरको सांरगी’ को करोडको सफलता पछाडि कुदिरहने हो भने सांरगीको तारझैं रेटिनेछौं । भन्छन्, ‘हामीलाई यस्तै सफलताले अलमल्याएको छ । हाम्रा फिल्म क्राफ्ट बलियो भएकाले चलेका छैनन्, क्राफ्टभन्दा कन्टेक्स्ट अर्थात् समय र सान्दर्भिकता बढी हाबी भइरहेको छ । फिल्म चल्न कन्टेक्स्ट मिल्नुपर्ने हो भने यसले हामीलाई सिर्जनात्मक बनाउँदैन ।’हामी फिल्म त हेरिरहेकै छौं, तर फिल्ममा हामीलाई के चाहिन्छ ? असलमा हामी कथामा रमाइरहेका छौं कि व्यथामा ? ‘हामीलाई व्यथा मनपर्दो रहेछ र कथाका रूपमा व्यथा व्यक्त गरिरहेका छौं । फिल्म समस्या समाधान होइन, व्यथा मन्थनमा मग्न छ,’ पण्डित भन्छन् ।फिल्म ‘चल्नु’ र ‘सुन्दर’ बन्नु जमिन–आकाशजस्तै फरक विषय हो । ‘कन्टेन्ट’, ‘क्राफ्ट’ र ‘कन्टेक्स्ट’ मध्ये ‘कन्टेक्स्ट’ शक्तिशाली छ नेपाली फिल्ममा । ‘क्राफ्ट र कन्टेन्ट कमजोर भएका फिल्म पनि चलिरहेकै छन् किनभने तिनले सामाजिक मनोविज्ञानलाई छोएको छ । हामी यथास्थितमा बाँचिरहेका छौं । नेपाली फिल्म जड भयो, जडता ठूलो समस्या हो,’ पण्डितको बुझाइ छ, ‘कन्टेन्टमा परिकल्पनाको अभाव छ । समस्यामै बाँच्नुपर्छ भन्ने भाग्यवादमै कथावाचन गरिरहेका छौं, विचारविहीनकन्टेन्ट निर्माण गरिरहेका छौं ।’ कमेडी थियो– नेपाली फिल्मको स्विटर उन्ने रंगीचंगी धागो । अब मेलो–ड्रामामा रमाउँछौं । हाल समाजमा निरासा छ र निराशामा कमेडी चल्दैन । जीवनमा पीडा थपिएपछि दर्शक फिल्ममा पनि पीडा र दर्दै खोज्छ । पहिले हँसाए पुग्थ्यो, अब दर्शकको प्रतिनिधित्व गर्नु छ ।पहिले नाच–गान, एक्सन–फाइटबाट फिल्ममा प्रवेश गर्नेहरू हुन्थे । अहिलेचाहिँ थिएटरबाट आएका कलाकारले नै फिल्म चलाइदिइरहेका छन् र कथा ‘हिरो’ भएको छ । गुरुकुल, एक्टर स्टुडियो र मण्डला थिएटरले नेपाली फिल्म डोर्‍याएको छ– सुनील पोखरेल र अनुप बरालका शिक्षा–शैली नेपाली फिल्मको मूलधारमा छ ।अभिनयमा पोख्त, ज्ञान–सम्पन्न ‘जिनियस’ कलाकारहरू खगेन्द्र लामिछाने, विपिन कार्की, दयाहाङ राई, सौगात मल्ल, सरिता गिरी, मिरुना मगर, विजय बराल, प्रवीण खतिवडा, भोलाराज सापकोटा, दीपकराज गिरीदेखि जितु नेपालसम्म फिल्ममा छाइरहेका छन् । हिजो ‘अस्वीकृत’ झैं जनजाति अभिनेत्री आज फिल्ममा एकछत्र राज गरिरहेका छन्– मिरुना मगर हुन् वा जसिता गुरुङ वा अञ्जना बराइली वा पशुपति राई वा सिर्जना सुब्बा ।फिल्ममा ‘कथा’ हिरो हुन थालेसँगै पुरातात्त्विक लाग्ने ‘परम्परागत’ स्टाइलको हिरो–हिरोइनको मानकमा पनि बदलाब आएको छ । दर्शकले सिनेमामा जस्ता कथा खोज्न थाले, निर्देशकले ‘कथाले माग्ने’ पात्र खोजी गरे । फिल्म अब अनुहार–युग छोडेर कथा–युगमा विचरण गरिरहेको छ ।फिल्ममा विविधता छाएको छ, सायद पहिचान आन्दोलनको प्रभाव पनि हो । जनजाति–कथा फिल्मको ‘मूल’ भएर आउनु सुखद्, सानदार र ‘सुन्दर’ विषय हुँदै हो । ‘तर, अब फिल्ममा आउने नयाँ लस्कर टक्क रोकिएको छ,’ मनोज भन्छन्, ‘नयाँ सोचको पुस्ता तयार भएकै छैन ।’मनोजको बुझाइमा फिल्म अब अभिनयको मूलमर्मबाट चाहिँ बाहिर निस्किएको छ । अभिनय देखिने होइन, पर्दामा महसुस हुने विषय हो र कथा ‘हिरो’ भएसँगै त्यो ‘फेस भ्यालु’ मा बढी केन्द्रित हुन थालेको छ । ‘अभिनय र फिल्म लेखनमा क्राइसिस छायो । यो कमजोरीले फिल्म नै धरायसी हुने बिन्दुमा छ । यो किन भयो भने साहित्यमा ध्यान गएन । साहित्य र फिल्मको साइनो कमजोर भयो । साहित्य पढेर फिल्म लेखनमा आउने मान्छेहरू भएनन् । नेपाली फिल्ममा लेखक हराएको र लेखक खोजी भइरहेको समय हो । लेखकको अभावमा फिल्म मर्दै छ,’ मनोज भन्छन् ।हिरोइजमसाहित्यमा हिरोको परिभाषा छ– धीरललित, धीरप्रशान्त, धीरोदात्त, धीरोद्धत, जो अविजित, असल, चरित्रवान्, सत्यवादी, बलवान्, ज्ञानी हुन्छन् । नेपाली फिल्मको ‘हिरो’ अर्थात् प्रोटागोनिस्ट यही परिभाषाभित्र थिए, जसवरिपरि फिल्म घुम्थ्यो एक समय । नायकहरू मारधाड, आइटम गीत, नीलो आकाशमुनिको डाँडामा डान्स, आँसु, हाँसो र प्रेमकथामै रमाउँथे । तर, अब कथाको प्रमुख पात्रको अवधारणा फेरिँदै छ ।फिल्म निर्देशक अनुप बरालको विचारमा ‘हिरो’ र ‘नायक’ अलग हुन् । ‘नायकभित्र हिरोको गुण हुन सक्छ र नहुन पनि । नेपाली फिल्ममा थुप्रै अभियन्ता जन्मिए, नायकहरू भए,’ अनुप भन्छन्, ‘यद्यपि नायकको सिनेमायी प्रस्तुति सबल देखिएनन् ।’ राजेश हमालको ‘हिरोइजम’ भत्काउन जुन नयाँ अनुहार ल्याइयो, अब तिनै कलाकारमा हामी हिरोइजम खोज्दैछौं/खोजिरहेकै छौं । ‘हिरोइजम पात्रमा खोजिनुपर्ने थियो । पात्र हिरो हुनुपर्ने, कलाकारको अनुहार हिरो भयो,’ मनोज भन्छन् ।नेपाली फिल्मको मूलधार र ‘हिरो’ भित्र के–के अटाउँछ ? कथाहरूमा बीपी कोइराला, भवानी भिक्षुहरूले मधेशलाई मूलधारमा ल्याएकै थिए तर फिल्ममा मधेश र मधेशी अनुहार अटाएन । ती अटाए– कपाल काट्ने हजाम, जुत्ता सिलाउने मोची, पान बेच्ने पान पसलेका भूमिकामा ।तर, एक दशकयता मधेश र मधेशी पात्रको अनुहार फिल्ममा भित्रिएकोमा खुसी छन् ‘चलचित्र समीक्षक समाज’ का उपाध्यक्ष अनिल यादव, जसले ‘नेपाली फिल्ममा मधेशी पात्रको चरित्र–चित्रण’ विषयमा स्नातकोत्तर तहको थेसिस पनि गरेका थिए । अब नाजिर हुसेन, रवीन्द्र झा, कामेश्वर चौरासिया, प्रमोद अग्रहरीहरू फिल्ममा बलियो बन्दै छन् । अनिल यादव भन्छन्, ‘यो पर्याप्त त होइन यद्यपि, सुखद हो । फिल्ममा मधेश भित्रिएजस्तो लागे पनि अधिकांशको ध्येय मधेशी पात्रलाई होच्याएर, उडाएर हास्य बेच्ने नियत देखिन्छ । फिल्ममा मधेसी पात्रको चरित्र–चित्रण समग्रमा त्रुटिपूर्ण र विभेदकारी पनि छ, अब त परिवर्तन हुनैपर्छ ।’मधेशको यथार्थ धरातलमा उभिएर हालै रिलिज भएका दीपक रौनियारको ‘राजागन्ज’, दीपेन्द्र गौचनको ‘केटी हराएको सूचना’ ले मधेसी मूलका पात्र पनि ‘हिरो’ हुन्छन् भन्ने भाष्य बलियो बनाएको छ । ‘यी फिल्ममा मधेश र मधेशी पात्रलाई हेरेर तपाईं हाँस्न होइन, गम्भीर चिन्तनमा सामेल हुनुहुन्छ । यो हिरोमाथिको परिवर्तनको संकेत हो कि ?,’ अनिल भन्छन् ।भिडियो टु मल्टिस्क्रिननेपाली फिल्मको सबैभन्दा ठूलो बदलाब के हो ? श्यामश्वेत दिनहरूदेखि रंगीन र चमक–धमकपूर्ण मल्टिस्क्रिन समयसम्मका साक्षी नीर शाहको एउटै अनुभव–अनुभूतिले यो बदलाबको ठूलो क्यानभास–कथा सुनाउन सक्छ । त्यो बदलाब सम्भवतः प्रविधि हो । भिडियो–सिंगल थिएटर हुँदै हामी मल्टिस्क्रिनसम्म पुगेका छौं । ‘सिनेमा मेकिङ’ को गतिशीलता देखेका नीर समयको किनारामा बसेर विस्मित–विस्मित छन्, तिलमिलाएका छन् ।२०२४ सालको ‘परिवर्तन’ देखि २०८२ मा निर्माण भइरहेको ‘हर्ष’ सम्मलाई हर्षित भएर नियालिरहेका नीर नेपाली फिल्म–परिर्वतनको गम्भीर साक्षी बसेका छन् । एउटा गाई–गोठमा गाईको ‘बाँ’ छल्दै ‘परिर्वतन’ को आवाज डबिङ गरेको ५८ वर्षपछि उनले नेपालकै अत्याधुनिक स्टुडियोमा ‘हर्ष’ डबिङ गरे, केही दिनअघि मात्रै । र, बूढानीलकण्ठ, इटालीटारको घर पसेपछि पुराना दिनका गल्लीहरूतिर विचरण गरे ।‘परिवर्तन’ सुटिङताका गाउँको दृश्य चाहिए फिल्म–युनिट बूढानीलकण्ठ आउँथे । नीरसँग हामी अहिले जुन लोकेसनमा अन्तर्वार्ता गरिरहेका छौं, ‘परिर्वतन’ को सुटिङ यहीँ भएको थियो । ‘पहिले त्यसरी डबिङ गरिन्थ्यो, आज डबिङ–स्टुडियो नेपालमा सयौंको संख्यामा छन्,’ नीर ती दिन र यी दिनमाथि घोत्लिन्छन्, ‘यही सुटिङ–स्मृति नै नेपाली फिल्मको खास बदलाव–कथा भन्न पर्याप्त हुँदैन र ?’ त्यो एनलग युग, रक एन्ड रोल र फास्ट–फर्वाड र अनि यो डिजिटल युग !यी सबैले नीर ‘एकबारकै जुनीमा के–के देखियो ? के–के भोगियो’ भन्ने अनुभूतिले घेरिन्छन् । ‘परिर्वतनदेखि हर्षसम्मको डबिङ–यात्राको प्राविधिक परिवर्तन अभूतपूर्व नै रह्यो,’ नीर यादहरूमा तैरिन्छन् । रिल, नेगेटिभ धुने ल्याब, प्राविधिक, गोठ र पात्रहरू...! सबै–सबै नीरको मस्तिष्क–तरंगमा ओहोरदोहोर गरिबस्छन् । ‘हरेक युगको प्राविधिक परिवर्तनसँगै आएका सहायक परिवर्तनले सिने–इतिहास सुनाइरहेका छन्,’ नीर भन्छन् ।नीरका दिनहरूमा न कोहीसँग क्यामेरा थियो, न सम्पादन कक्ष, न प्रिन्ट ल्याब ! बडो दुःखका ती दिनहरूमा जे थियो, सरकारसँग थियो । नेपालमा फिल्म देखाउन त राणाकालदेखि नै प्रारम्भ भएको थियो, तर फिल्म–उद्योग बनाउने प्रयत्नचाहिँ २०२८ सालको पञ्चायती व्यवस्थामा मात्रै भयो (नेपाली फिल्म उद्योग बनिसक्यो कि छैन ? बहस छँदै छ) । २०२८ सालको त्यो पञ्चायती–क्रान्ति थियो– सञ्चार योजना ! त्यस योजनाअन्तर्गत स्थापना भएको थियो– शाही नेपाल चलचित्र संस्थान, जसको पवित्र लक्ष्य थियो– फिल्म विकास । संस्थान २२ वर्ष अनवरत चल्यो, केही फिल्म–वृत्तचित्र निर्माण भए । तर, २०५० भदौमा निजीकरण गरियो ।राज्यले फिल्म निर्माण गरिरहेका ती दिनमा शाही नेपाल चलचित्र संस्थान, बालाजुको नीर–स्मृति यस्तो छ– संस्थानमा साताको सातै दिन सैयौं मानिस आउँथे– रिल किन्न, फिल्मको इन्डोर र आउटडोर सुटिङ गर्न, डबिङ गर्न, सम्पादन गर्न, प्रिभ्यु हेर्न, सेन्सर–मिक्सिङ गर्न, ल्याबमा सिनेमा प्रोसेसिङ, कलर एनालाइसिस, प्रिन्टिङ गर्न...। ‘खासमा त्यो मन्दिर थियो फिल्मको । तर, अब छैन,’ चलचित्र विकास बोर्ड स्थापनाको २५ औं वार्षिक उत्सव (रजत महोत्सव) को पूर्वसन्ध्यामा नीरको प्रश्न छ, ‘चलचित्र संस्थान किन बेचेको ? र, चलचित्र बोर्ड किन खोलेको ? त्यसको जवाफ सरकारसँग छैन ।’युगदेखि युगसम्म‘सत्य हरिश्चन्द्र’ र ‘आमा’ कुन पहिलो ? विवाद र उल्झनमा छ– नेपाली फिल्म । नेपाली भाषामा नेपालमै २०२१ सालदेखि फिल्म निर्माण सुरु भयो । राष्ट्रिय निर्देशन मन्त्रालयले थालेको ‘आमा’ निर्माण ०२२ मा सकियो । तर, नेपालबाहिर २००८ सालमै भारत (कलकत्ता) मा ‘सत्य हरिश्चन्द्र’ बनिसकेको थियो । निर्देशक थिए– डी.बी. परियार । इतिहास भन्छ– यसको कथा–पटकथा– गीत–संवाद परियारकै थियो ।फिल्मको लागत थियो– भारु. १ लाख ३ हजार, जसमा परियारको २५ हजार लगानी थियो । २००७ कात्तिकमा कलकत्ता, बालीगन्जको रूपश्री स्टुडियोमा फिल्म छायांकन थालिएको थियो । ‘सत्य हरिश्चन्द्र’ काठमाडौंको ‘जय नेपाल चित्रघर’ मा प्रदर्शन पनि भएको थियो (अनुभव अजित, नेपाली चलचित्रको आरम्भ) । ‘दुवै फिल्मलाई प्रारम्भ मान्नुपर्छ । आजसम्मको पहिलो र दोस्रोको बहस अब हट्नुपर्छ,’ मनोज पण्डित भन्छन् । महेन्द्र शाहले प्रोपोगान्डाकै रूपमा सही, समाज–चेतनामा आफू सामेल हुनुपर्छ सोचेर फिल्ममा चासो देखाए, जुन सुखद प्रारम्भिक युग थियो, चलचित्र संस्थान बन्नु अर्को युग ।त्यसपछिको युग हो– बम्बई टु काठमान्डु ! बम्बईतिर बरालिइरहेका ‘जिनियस’ फिल्ममेकरहरू नेपालमै फिरे र फिल्म निर्माणमा होमिए ।अब प्रजातन्त्र र उदारीकरणको युग सुरु भयो– २०४६ पछि, जसलाई ‘भीसीआर–युग’ भनौं । भीसीआरमा बम्बइया फिल्म हेर्नु, नेपालमा पुनरुत्पादन गर्नु त्यो युगको प्रमुख विषेशता रह्यो । त्यस कालखण्डमा एक्सन–ड्रामा फिल्म प्रधान बने– राजेश हमालजस्ता ‘हिरो’ हरूले पर्दामा ‘भिलेन’ सँग ‘फाइट’ खेलिरहे । भीसीआरपछि भीसीडी/डीभीडी युग सुरु भयो, जुन बेला गणतन्त्रको बीज रोपिँदै थियो, हामीलाई सबैभन्दा बढी प्रभाव यो युगले पार्‍यो । भीसीआर– पुनरुत्पादन र बम्बई–कपीविरुद्ध सचेत भीसीडी–डीभीडी पुस्ताले ‘बम्बइया–शैली’ र प्रभावबाट विस्तारै आफूलाई अलग्यायो ।त्यसपछिको युग हो– ओटीटी अर्थात् डिजिटल, जहाँ हामी बाँचिरहेका छौं । भीसीआरबाट डीभीडी युगमा प्रवेशपछिको ब्लकबस्टर फिल्म हो– ‘लुट’ । ‘दासढुंगा’, ‘लक्ष्य’ हरू त्यसअघि पनि बनेकै थिए, तर ‘लुट’ ले ट्रेन्ड–सेट गर्‍यो । बम्बई विचारलाई विस्थापित गर्दै नेपालमा हलिउड विचार स्थापित भयो– ‘लुट’ पछि ।र, नेपाली फिल्ममा बम्बई फ्लप, हलिउड हिट भयो । ‘फिल्मी सचेतना त देखियो, तर सामाजिक ज्ञान–विकास यो ओटीटी युगमा हुन सकेन । ओटीटी प्रविधि मात्रै होइन, मनोविज्ञान पनि हो,’ मनोज भन्छन् । तर, नवीन सुब्बा, छिरिङरितार शेर्पा, मीन भामहरूको अभियानले हामीलाई ‘ग्लोबल–ब्लर्ड’ मा प्रवेश भने गराइरहेकै थियो, जसले नेपाली मौलिक दृश्य भाषाका फिल्म निर्माण गरे, जो फिल्मलाई समाजसँग जोड्नुपर्छ, मान्छेहरूसँग बृहत्तर संवाद गर्नुपर्छ र विश्वसिनेमामा नेपाली फिल्मको पहिचान निर्माण हुनुपर्छ भन्ने वकालत र विमर्श गरिरहेका छन् ।‘०४६ को जनआन्दोलनपछि फिल्म बन्ने संख्या ह्वात्तै बढ्यो र हामीलाई बम्बईया नक्कलको आरोप पनि त्यही अवधिमा लाग्यो,’ फिल्म समीक्षक अनुप सुवेदी भन्छन्, ‘फिल्म युगलाई गणतन्त्रअघि र पछि भनेर छुट्याउनुपर्छ । गणतन्त्रपछिको युगको सुरुवात ‘लुट’ फिल्म हो । त्यसपछि नै फिल्ममा मौलिकता आयो र डिजिटल प्रविधि पनि यसैबेला सुरु भयो ।’‘मौलिकता’–विमर्श चलिरहँदा फिल्मको मौलिकतामाथि ‘शाम्बला’ निर्देशक मीन भामको विचार फरक छ, ‘हामीकहाँ गाउँको सेटिङमा फिल्म खिचे त्यो मौलिक हुन्छ भनिन्छ, तर थ्री–डी फिल्म पनि मौलिक हुन सक्छ, नदेखिने कुरा पो मौलिक ।’ जहिल्यै फिल्मको रचनात्मकतामाथि विमर्श गरिरहन्छन्, निर्देशक नवीन सुब्बा । भनेका थिए, ‘बजारमा मात्रै निर्भर भए फिल्मले रचनात्मकता मात्रै गुमाउँदैन, भएको बजार पनि गुमाउनेछ । बजारले ‘कमोडिटी’ माग्छ, तर फिल्म कमोडिटी होइन ।’सम्भवतः मान्छेको ओजपूर्ण भाषा–आविष्कार हो– फिल्म, जसले ज्ञान र चेतनाको उच्च–तहमा आफूलाई उभ्याउँछ । अब ६० वर्षे नेपाली फिल्मले सिर्जनात्मक रूपमा आफूलाई परिपक्व प्रमाणित गर्नुपर्ने छ । विश्व मञ्चमा नेपाली फिल्मको खास ‘नेपालीत्व’ प्रदर्शन गर्नु छ । थुप्रै–थुप्रै नवीन सुब्बाहरू, थुप्रै–थुप्रै मीन भामहरू नेपाली फिल्म लिएर देशावर पुग्नुपर्नेछ । त्यसका निम्ति स्तरीय स्वादमा बानी परेका थुप्रै–थुप्रै दर्शक हुनु पनि अपरिहार्य छ ।‘पहिलेका फिल्मजस्ता मात्रै हुन्, अहिलेका पुस्ताले साँच्चैका फिल्म बनाइरहेको छ’नीर शाह, फिल्म निर्देशक/कलाकारनेपाली फिल्मको ६० वर्षे यात्रामा अभिनयमा के परिवर्तन आयो ?– विश्व सिनेमामा अभूतपूर्व परिवर्तन देखिएको छ । सिनेकर्मीहरू नाटक खेलेर आएका कलाकारमा सिनेमा खेलेका कलाकारको जस्तो गुण हुँदैन भन्थे । तर अंग्रेजी थिएटर अभिनयकर्मीको हलिउड प्रवेश भएपछि हलिउड सिनेमाको स्तरै कहाँ पुग्यो कहाँ ? भारतको कुरा गरौं, भारतीय सिनेमाका जन्मदाता दादासाहेब फाल्के आफैं स्टेज कलाकार हुन् । थिएटरका कलाकारले अभिनयको बेसिक व्याकरण बुझेका हुन्छन् । अभिनयको व्याकरण बुझेका मानिसको प्रवेश बिस्तारै बिस्तारै नेपाली चलचित्र क्षेत्रमा पनि बढ्दै गयो, त्यसले अभिनयको व्याकरणलाई पनि परिवर्तन गर्‍यो र अभिनय नै पुनर्भाषित भयो । र, अभिनयको परिभाषा नै बिस्तारै बदलियो । त्यसले अभिनयको ‘प्याटर्न’ बदलियो ।पहिले ‘थिएटरका कलाकारले फिल्ममा कामै गर्नु हुन्न’ भन्ने मान्यता वा बुझाइ थियो । अहिले फिल्ममा थिएटरकै कलाकारको लस्कर छ । यो व्यापक परिवर्तनलाई कसरी हेर्नुभएको छ ?– सुरुदेखि नै त्यही हुनुपर्थ्यो । म थिएटरबाटै आएको कलाकार हुँ । मसँगै थिएटरमा खेलेका अरू कलाकार साथीहरू अझै अभिनय गरिरहनुभएकै छ । ऊबेला महिला कलाकार खासै पाइँदैनथे । नृत्य गर्ने महिला, त्यसमाथि नाटक पनि गर्नेलाई फिल्ममा अलि बढी सुगम भयो, नभेटिने भएर । हामी हिरो भएर प्रवेश गर्न पाएनौं, त्यसका पछाडि थुप्रै कारण थिए होला । एउटा कारण चाहिँ हाम्रो पृष्ठभूमि नाटक भएकाले हुन सक्छ । हाम्रो ‘बिगिनिङ’ नै गलत छ फिल्मको । बिगिनिङ गलत भएकैले हाम्रो फिल्ममा भारतको बम्बैया शैली आयो । अहिले बनेका फिल्म हुन्, पहिला बनेका फिल्म होइनन्, ती फिल्म जस्ता मात्रै हुन् ।तपाईंले खेलेका, बनाएका फिल्मलाई फिल्म नै होइनन् भन्न सक्नुहुन्छ ?– मेरो फिल्मचाहिँ त्यतिन्जेलसम्म मात्रै राम्रा फिल्म हुन्, जब त्यहाँबाट बम्बैया सूत्र हटाइन्छ । बम्बैया शैलीबिना हलमा फिल्मै देखाइँदैनथ्यो । ‘वासुदेव’ फिल्म बनाउँदा मैले चाहेरै पनि धेरै कुरा त्यसमा प्रयोग गरेको थिइनँ । अहिलेको जस्तो अवस्था भए म धेरै कुरा राख्ने थिइनँ, जुन त्यस बेला राखेको थिएँ । नेपाली भाषामा बनेको पहिलो फिल्म ‘सत्य हरिश्चन्द’ नै हो, त्यसमा कुनै शंका छैन । त्यसले हामीलाई डोर्‍याएको सत्य हो । नेपालमा बनेको पहिलो फिल्म ‘आमा’ नै हो । ती फिल्म निश्चित उद्देश्यका लागि बनाइएका हुन् । नेपालमा ३ वटा फिल्म तत्कालीन सरकारले बनायो होला । तर, सरकारले नेपाली संस्कार र मौलिकता बोकेकै फिल्म बनाउने प्रयत्न गर्नुपर्थ्यो । नेपालीमा समृद्ध साहित्य थियो । साहित्यिक कृतिमाथि नै फिल्म बनेको भए पनि कति राम्रो हुन्थ्यो । तर, त्यो मार्ग अपनाउन सकिएन ।फिल्मको पर्दामा देखिन वा अभिनयमा छानिन तपाईंहरूको संघर्ष कस्तो हुन्थ्यो ?– त्यो हाम्रो संघर्षकै अवस्था थियो । त्यतिखेर हामी स्थापित थिएनौं । हरेक पटक फिल्म खेल्न अन्तर्वार्ता दिनुपर्थ्यो लाइन लागेर । र, पनि हामी फिल्ममा होमियौं । त्यतिञ्जेलसम्म मैले दार्जिलिङमा बनेको फिल्म खेलिसकेको थिएँ, प्रताप सुब्बासँग । कन्टेन्ट, अभिनय–शैली, स्टोरी टेलिङमा जति परिवर्तन आए, त्यससँगै थुप्रै सहायक परिवर्तन देखा परे– मुख्य रूपमा प्रविधिमा । तिनलाई मैले एउटा फिल्मकर्मी वा फिल्मको विद्यार्थीका रूपमा अभूतपूर्व ठानेको छु । र, त्यो परिवर्तन असाध्यै सार्थक छ ।ती दिनका चाखलाग्दा भोगाइ केही छन् ?– त्यसबेला बेला–बेला मात्रै फिल्मको सुटिङ हुन्थ्यो । सुटिङ गर्ने दिनको प्रतीक्षा हुन्थ्यो । सुटिङ उत्सव वा पर्वजस्तो लाग्थ्यो कलाकारलाई । र, पर्वजस्तै प्रतीक्षा रहन्थ्यो सुटिङ दिनको । सुटिङमा जानेलाई उत्सवको साक्षी हुन जाँदै छु भन्ने लाग्थ्यो । ती सेलिब्रेट गर्थे । जताततै सकारात्मक कुरा मात्रै देखिन्थ्यो । त्यो सकारात्मक सोच अचेल अलि कम देखिन्छ ।निर्देशकहरू कत्ति सक्षम थिए उतिबेला ?– केही निर्देशक निश्चित रूपमा आफ्नो काम जान्दथे । हीरासिंह खत्री आफैं निर्देशक मात्र नभएर सशक्त कलाकार पनि हुनुहुन्थ्यो, जो थिएटर ब्याक ग्राउन्डबाट आउनुभएको थियो । निर्देशक प्रकाश थापाबाट सिक्नुपर्ने पनि धेरै कुरा थिए । उहाँ कलाकारले अनुशासित भएर काम गरुन् भन्ने मान्यता राख्नुहुन्थ्यो, कामप्रतिको निष्ठा उहाँमा थियो । पछिसम्मै त्यही स्कुलिङबाट आएका निर्देशककै निरन्तरता रह्यो फिल्म क्षेत्रमा ।फिल्मलाई लिएर राजा महेन्द्र र वीरेन्द्र शाहसँग केही किस्सा, अनुभूति छन् तपाईंका ?– मैले फिल्म खेल्न दरखास्त दिएपछि निर्देशकले महेन्द्र राजालाई ‘फलानो नाम गरेको मान्छे सिनेमा खेल्न आएको छ, उसलाई खेलाउनुहुन्छ कि हुन्न ?’ भनेर सोध्नुभएको थियो रे ! जुन मलाई निकै पछि थाहा भयो, कसैले सुनाएपछि । वीरेन्द्र शाहले ‘चलचित्र उद्योगलाई दीर्घकालीन रूपमा विकास गर्ने दस्ताबेज तयार पार्नू’ भनेपछि म, चक्रबहादुर कार्कीहरूको समूहले फिल्म विकास गर्ने सूत्रमाथि केन्द्रित थेसिस लेखेर बुझाएका थियौं । त्यही थेसिसको एउटा च्याप्टर ‘नेपाल टेलिभिजन’ हो । थेसिसमा हामीले ‘नेपालमा टेलिभिजन पनि खुल्यो भने त्यसले सिनेमा उद्योगलाई धेरै सहयोग पुग्छ’ भनी लेखेका थियौं ।‘नायक’ भन्ने चिजको प्रचलित मान्यता भत्कियो भन्ने छ, यसमा तपाईंको विचार के छ ?– नायकत्वका पृथक–पृथक धार थिए । तपाईंले एउटा फिल्म हेर्नुभयो, त्यो हेरेर उठ्दा जो कलाकार तपाईंको हृदयको सबैभन्दा महत्त्वपूर्ण ठाउँमा बस्न सक्यो, त्यही नायक हो । जो कलाकारले मानिसको हृदयमा बस्ने सौभाग्य पाउँछन्, ती नायक हुन् ।प्रोटागोनिस्ट र एन्टागोनिस्टको थ्यौरीलाई कसरी बुझ्ने ?– यो पात्रात्मक परिचय हो । खलपात्रहरू पनि सिनेमामा नायक भएका छन् । जस्तो रविन हुडलाई के भन्ने ? इमेज सेल गर्ने कमर्सियल प्रडक्टलाई एक हिसाबले नायकत्व परिभाषित गर्नुपर्छ । बुझ्नुपर्ने कुरा के छ भने हृदयदेखि नै हेर्ने कुरा फिल्म हो । हलभित्र पसेपछि सबै मानिसले हृदयदेखि नै फिल्म हेर्छन्– राम्रो होस् या नराम्रो । तर, दर्शकले अट्याच्ट भएरै हेर्छन् । त्यसरी हेरेपछि मानिसको चेतन–अवचेतन मनले ती पात्रलाई आफ्नो छापका रूपमा राखिराख्छ । तपाईंको र तपाईंको मनको नायक फरक हुन सक्छ । प्रत्येक मान्छेको नायक फरक हुन्छ ।हाम्रो हिरोइजम फेसमा आएको परिवर्तनचाहिँ के त ? जस्तो ऊबेला राजेश हमाल थिए नायक, अहिले दयाहाङ राई छन् !– अहिले फेस होइन, अभिनयलाई प्राथमिकता दिइयो । तपाईं स्टार हुनुहोस् या महास्टार, अभिनय गर्ने भनेर गएपछि त्यो गर्नुपर्छ।‘नेपाली फिल्म मौलिक हुन सकेन, रचनात्मक हुन सकेन’ भन्ने बहस छ । तपाईंलाई के लाग्छ ?– पहिलेको तुलनामा हाम्रो फिल्म निकै मौलिक र रचनात्मक छ । पहिले त्यस्तो थिएन ।पहिले फिल्म बजारबाट निर्देशित हुन्थ्यो, अहिले निर्देशकले केही नयाँपन ल्याउन खोजेका हुन् ?– अहिले अभूतपूर्व परिवर्तन देखा परेको छ फिल्ममा– कथावाचन, कन्टेन्टमा । कथा भन्न छानिएको कथा र शैली अहिले महत्त्वपूर्ण छ । यसले मौलिकता पनि झल्काउँछ । टेक्स्टलाई पिक्चराइज गर्ने तरिका पनि बदलिएको छ । तर, पिक्चराइज गर्न निर्देशकहरूले अझ बढी मिहिनेत गर्नुपर्छ ।सूत्रबाट हामी प्रभावित भयौं, मौलिकता स्थापित गर्छु भनेर आएका फिल्म निर्माणकर्मी पनि किन त्यही ट्रेन्डमा छन् ?– जस्तो तपाईंले बम्बईको सूत्रलाई छाडिदिनुभयो र साउथ कोरियाको समात्नुभयो भने पनि एउटा सूत्र छाडेर अर्को समातेको त हो नि । मौलिक विषयवस्तुको छनोटले त्यसलाई अपनाउन बाध्य बनाइहाल्छ । मौलिक भन्नेबित्तिकै गाउँ, पहाड, भेडा, बाख्रा, चौर मात्रै होइन, त्यहाँको कथा चाहियो । मौलिकता भनेको माटोको सुगन्ध आउने र त्यो मुटु छुने हुनुपर्छ । माटोको सुगन्ध बोकेको कथा मुटु छुने गरी प्रस्तुत गरे त्यो नै मौलिक भइहाल्यो नि !स्टोरी टेलिङमा हामीले के परिवर्तन ल्यायौं ?– पहिले हरेक ५ कथापछि एउटा फाइट आउनैपर्थ्यो वा हरेक १० दृश्यपछि एउटा हास्य सिन आउनुपर्थ्यो । हरेक आधा घण्टामा एउटा भ्वाइलेन्ट सिन आउनुपर्थ्यो । त्यो स्थापित मान्यतालाई अहिले छाडिसकिएको छ । भनेपछि अहिले परिवर्तन आइसक्यो नि ! एउटा हिरो, एउटी हिरोइन, जो लभ गर्थे, एकअर्कासँग अनि तिनीहरूको सहयोगीका रूपमा त्यहाँ हँसाउने अरू २ पात्र पनि हुन्थे । यी फिल्ममा अनिवार्य थिए । त्यसलाई छाडेपछि स्थापित मान्यता मेटिएन र ?पछिल्लो पटक कुन फिल्म हेर्नुभयो, जसबाट तपाईं सन्तुष्ट हुनुभयो ?– मैले हेरेकामध्ये ‘ऊनको स्वीटर’ फिल्म ज्यादै मन पर्‍यो । म प्रायः आफ्नो सिक्वेन्स पत्ता लगाउन, त्यसको निर्माण पक्ष र विकास पक्ष हेर्न फिल्म हल जान्छु ।पछिल्लो समयको नेपाली फिल्म मेकिङबाट तपाईं खुसी हुनुहुन्छ ?– पहिलेको फिल्म बनाउने तरिका नै फरक थियो । यो फिल्म यहाँनेर सकिन्छ र यहाँबाट त्यहाँ गएर जोडिन्छ भन्ने उहिलेका निर्देशकले पहिल्यै निश्चित गरिसकेका हुन्थे । त्यसैले पहिलेका फिल्मकर्मीको होमवर्क राम्रो हुन्थ्यो । अहिलेका निर्माता–निर्देशकको शट डिभिजन होमवर्क राम्रो देखिँदैन । एडिटरमाथि निर्भरता बढेको छ । एडिटरले गाँसिदिने हो र क्यामरापर्सनले खिचिदिने हो भने डाइरेक्टरको के काम ? अहिलेका डाइरेक्टर त्यसमा सचेत हुनुपर्छ । किनभने अहिले फिल्म धेरै बनिरहेका छन्, अझ राम्रो पनि बन्नुपर्छ । फिल्म कलेजहरूको पढाइ कसरी भइरहेको छ भन्ने पनि महत्त्वपूर्ण हुन्छ, जहाँबाट परिवर्तनको सुरुवात गरिनुपर्छ । जस्तो, क्लोजअप किन लिने, कुनै लङ शट किन भन्ने विषय लजिकल हुनुपर्छ । र, त्यहीअनुसार सट्स ब्रेकडाउनमा निर्देशकले अझ बढी गृहकार्य गर्नुपर्छ ।विश्व सिनेमाको आँखाबाट हेर्दा हामी कहाँ छौं ?– नेपाल सिनेमा बनाउने देश हो र त्यहाँ पनि केही राम्रा सिनेमा बनिरहेका छन् भन्ने कुरा विश्व सिनेमाले देख्यो । हाम्रो उपस्थिति विश्व सिनेमाले महसुस गरिसकेको छ ।"
"डिब्बामा होइन, डेटामा बग्दै फिल्म","काठमाडौंका दुई महँगा सिनेमा घर (जय नेपाल र कुमारी) हाम्रा लागि हलिउड फिल्म हेर्ने निर्विकल्प जक्सन थिए । यो हो– करिब दुई दशकअघिको कुरा । पछिपछि त्यहाँ बलिउड फिल्म पनि लाग्न थाले ।सन् २००८ तिर हठात् केही कुरा फेरिए । सहरमा त्यस वर्ष एकाएक दुई नेपाली फिल्म आएका थिए– भूषण दाहालको ‘कागबेनी’ र आलोक नेम्वाङको ‘सानो संसार’ । कथावस्तु र प्रस्तुतिका हिसाबले ती फिल्मले उतिबेला केही न केही क्रमभंग गरेकै थिए । त्यसबेला प्रस्टसँग मैले पहिलो पटक नेपाली फिल्म रुचाएको थिएँ ।बलिउड फिल्म नछुटाउनु, सक्दो दोहोर्‍याएरै हेर्नु, मौका आइहाले तेहेर्‍याएरै पनि हेरिरहनु एसएलसी नसक्दैदेखिको मेरो रुटिनजस्तो थियो । एकसाथ कैयौं पर्दामा नेपाली र हिन्दी फिल्म चल्ने (चाहे गोपीकृष्ण होस् वा गुण सिनेमा वा अष्टनारायण) हल पुग्दा नेपाली फिल्म कहिल्यै हेरिएन ।बरु एकैदिन दुई पटक हिन्दी फिल्म दोहोर्‍याइयो । नेपाली फिल्मका कथा, अभिनय वा प्रस्तुतिले उकुसमुकुस त बनाउँथ्यो नै, त्योभन्दा बढ्ता कष्ट पर्दाले दिने सकस र ध्वनिको कर्कशले हुन्थ्यो । आमाको हात समातेर विश्वज्योति हलमा ‘दर्पणछाया’ हेर्दा होस् वा कलेजकै पहलमा ‘दासढुंगा’ हेर्न गएका सुन्दर अनुभव नभएका होइनन्, तर नेपाली फिल्मका अक्सर अनुभव सुखद थिएनन् ।उसो त साङ्ग्रिला च्यानलमा त्यसबेला दिनहुँ आउने नेपाली फिल्म घरमै बसेर चाहिँ हेरिन्थ्यो । डिस–एन्टिनाले घरमै बलिउड र हलिउड फिल्म हेर्ने अवसर जुराइदिएपछि भने फेरि आफूखुसी नेपाली फिल्म हेर्न मरिहत्ते गरिएन ।करिब १७ वर्षअघि त्यसैसाल भुवन केसी–झरना थापा अभिनीत ‘म तिमी बिना मरिहाल्छु’ र विराज भट्ट–रेखा थापाका ‘किस्मत्’ ले हल तताएका थिए । त्यस्तोमा एकाएक ‘कागबेनी’ को चर्चा चुलिएको थियो । उतिबेला धेरै कुरा नबुझिए पनि त्यसको प्रविधिदेखि निर्माणका विषय टीभी र पत्रपत्रिकामा दिन नबिराईकन आइरहेपछि म आफैं टिकट काटेर हल छिरेको थिएँ ।सायद नयाँ पुस्ता लक्षित उक्त फिल्मप्रति आकर्षण बढाउन होला, त्यसबेलाका चर्चित पपगायक निमा रुम्बाले ‘कागबेनी’ मा अभिनय गरेका थिए । प्रख्यात साङ्गीतिक समूह–१९७४ एडीले पहिलो पटक फिल्मका लागि गीत तयार पारेको थियो । म त सिनेमा हलमा जोडिएको गज्जबको साउन्ड सिस्टममा खास त्यस गीत सुन्नै सबैभन्दा व्यग्र थिएँ ।‘कागबेनी’ को समीक्षा गर्ने क्रममा पत्रकार कुन्द दीक्षितले अन्तर्राष्ट्रिय मापदण्डमै पनि कागबेनी उत्कृष्ट फिल्म बनेको भन्दै लेखेका थिए– ‘अब हामी नेपाली चलचित्रका कारण लज्जित हुनुपर्ने छैन ।’बलिउडको धङधङीमा रहेको मलाई त्यो फिल्म भनिएजस्तो उम्दै लागेको भने होइन । बलिउडको फर्मुलाबाट निकै पर, कतै सुस्त कतै अमूर्त लागे पनि हलबाट निस्कँदा म अघिपछिझैं निराश नै चाहिँ भइनँ । ठूलो पर्दामा समेत दृश्य सफा थिए, पर्दामा एउटा कुरा देख्दा त्यससँग मिल्ने गरी ध्वनि कतै नेपथ्यबाट आएको नेपाली फिल्मको हकमा मैले पहिलो पटक महसुस गरें ।विशाल पर्वतीय दृश्य त्यसरी, त्यस स्तरमा पस्किएको पहिलो पटक देखें । ‘फर्मुला’ फिल्मलाई एकैछिन बिर्संदा अभिनय नै पनि धेरै स्वाभाविक पाएँ त्यसमा । सेल्युलोइडमा अभ्यस्त नेपाली फिल्ममा त्यसबेला ‘कागबेनी’ मार्फत पहिलो पटक टूके क्यामरा प्रयोग गरिएको थियो ।जसै ‘सानो संसार’ ले त्यही लय पछ्यायो र नम्रता श्रेष्ठ, कर्मा, विनय श्रेष्ठ एकाएक मेरो मनमा बसे । कथावस्तुका हिसाबले त्यो फिल्म ‘कागबेनी’ भन्दा फरक थियो । त्यो फिल्म रङ्गीन थियो, हलुका थियो । फिल्मका गीत चल्तीका भन्दा फरक पप शैलीका थिए । हेर्दा सामान्य लाग्ने यी कुरा मेरा लागि भने महत्त्वपूर्ण थिए । कथा र प्रस्तुतिलगायतमा ‘सानो संसार’ मा गरिएका प्रयोग त्यसअघिकै सेल्युलोइडमै गर्नै नसकिने केही थिएन । तर, नेपाल फिल्म हेर्दा जुन फिकापन सधैं महसुस हुन्थ्यो, त्यो भने यसमा भएन ।०००यस शताब्दीको सुरुवातसँगै हलिउड र बलिउड दुवैतिर डिजिटल फिल्म निर्माण सुरु हुन थालेका छन् । बर्सेनि सयौं फिल्म बन्ने भारतमा प्रविधि फेरिंदा सुरुमा प्राविधिक पक्ष मात्रै बदलिए । अर्थात् फिल्म प्रोजेक्सन डिजिटल माध्यमबाट गरिए पनि धेरैजसो निर्माण भने सेल्युलोइडमै भइरहे ।तर, नेपालमा भने प्रविधिमा आएको परिवर्तन फिल्मकै स्वरूप बदलिने मोड बन्यो । यहाँ त्यसअघि म्युजिक भिडियो निर्माणका लागि चिनिएका भूषण दाहाल (फिल्म– कागबेनी) वा आलोक नेम्वाङ (फिल्म– सानो संसार) जस्ता व्यक्ति फिल्ममा छिर्नु नै उनीहरूसँग नयाँ प्रविधि, कथा भन्ने शैली छिर्नु बनेको थियो । डिजिटल सिनेमालाई त्यसैकारण पनि प्रविधिसँग मात्रै जोडेर हेर्न मिल्दैन । त्यो त्यसको सहाराले चलचित्रको स्वादमै आएको रूपान्तरणका रूपमा बुझ्नुपर्छ ।फिल्म प्रविधिको संक्रमणकालीन त्यस समयमा सेल्युलोइडमा बन्ने र डिजिटल चलचित्रबीच कलाकारिता जगत्मा वैचारिक कित्ताकाट नै भएको थियो । डिजिटलमा बन्ने चलचित्रलाई परम्परागत शैलीका चलचित्रकर्मीले फिचर फिल्म मान्दैनथे । कसैले त्यसलाई म्युजिक भिडियोको विस्तारित स्वरूप त कसैले वृत्तचित्र वा धारावाहिकजस्तो मान्थे, जसलाई तत्कालीन परिवेशमा नकार्नै पनि मिल्दैनथ्यो, जुन अहिले स्वाभाविक बन्दै गएजस्तो छ ।लेखक तथा पाका चलचित्रकर्मी प्रकाश सायमी डिजिटल रूपान्तरणलाई प्रविधिभन्दा बढ्ता कलाकारिताको गुणस्तरसँग जोडेर हेर्छन् । उनी डिजिटल सिनेमा बनाउन सजिलो भएपछि प्राविधिक पक्षमाथिको निर्भरता बढेको र निर्माणका कैयौं सौन्दर्य मृतप्रायः भएको बताउँछन् । त्यो यथार्थ भइकन पनि प्रविधिले दिएको लाभसामु ‘नोस्टाल्जिया’ बढी हुन सक्छ ।०००सेल्युलोइडको समय कस्तो थियो भने हलबाट आफ्नो फिल्म नउत्रँदासम्म निर्माताहरू चैनको श्वास फेर्न सक्दैनथे । त्यो बेला सेल्युलोइड प्रिन्ट सहरअनुसार छुट्याएर पठाइन्थे । निकै खर्चिलो हुने हुँदा ती एउटै प्रिन्टबाट कैयौं सिनेमा हलमा प्रदर्शन गरिन्थ्यो । प्रदर्शन समय आपसमा मिलाएर रिलका स–साना प्रिन्टका डब्बालाई ओसारपसार गर्ने साइकल/मोटरसाइकल ब्वायहरू एउटा अहम् जिम्मेवारीमा हुन्थे ।एउटा डिब्बामा चलचित्रका १२ देखि १५ मिनेटका कैयौं रिल हुन्थे । ती रिल प्रयोग हुनासाथ युद्धस्तरमा त्यसलाई बोकेर अर्को हलमा पुर्‍याउनुपर्ने हुन्थ्यो । जस्तो, चाबहिलको गोपीकृष्णमा ८, ११, २ र ५ बजेका सो हुन्थे भने त्यसको तुलनात्मक रूपमा नजिकको माछापोखरीस्थित अष्टनारायणमा ९, १२, ३ र ६ बजेका सो हुन्थे । ग्वार्कोको गुण र भक्तपुरको बाराही हलले त्यसैगरी सो टाइम मिलाउँथे भने एउटै पर्दा हुने हलले त्यसबीचमा आफूलाई अनुकूल बनाउँथे ।कहिलेकाहीं नसोचिएको जाममा वा फन्दामा परेर अड्किए अर्कोतिर फिल्म नै रोकिन्थ्यो । त्यसले हलमा नाराबाजीदेखि तोडफोडसम्मै निम्त्याउने अवस्थामा त्यसको क्षतिपूर्ति निर्माताले नै दिनुपर्थ्यो । त्यस्ता घटनाको केही पटक म आफैं पनि साक्षी बनेको छु । एउटा हिन्दी फिल्म हेर्दा त्यस्तै अवस्था आएपछि अन्तिम करिब २० मिनेटको फिल्म पूरा हुन सकेन । र, बाराही हलले हामीलाई टिकेटको पैसा फिर्ता दिँदै घर पठाएको थियो । पर्दामा चित्र हराउँदा हुने हुटिङ र नाराबाजीको त कुरै नगरौं ।०००नेपालमा डेढ दशकअघिसम्मै पनि १६ एमएमको क्यामरामा फिल्म खिचेर ३५ एमएमको पर्दामा उतारिन्थ्यो । दृश्यको गुणस्तर त्यहींबाट घट्न थाल्थ्यो । त्यसपछि जति बढ्ता ती रिलका डब्बा एक्सपोस हुन्थे, ती झनै कम गुणस्तरका हुन थाल्थे । त्यो प्रविधि नै त्यस्तै थियो । नेपाली सिनेमा जगत्लाई डिजिटलतर्फ डोर्‍याउन निकै अहम् भूमिका निर्वाह गरेको डिजिटल सिनेमा नेपाल(डीसीएम) का संस्थापक चलचित्रकर्मी अशोक शर्माले रिल खुइलिएपछि देखिने दृश्यबारे भने, ‘त्यो रङ्गीन लुगा धेरै लाउने–धुने गरेपछि खुइलिएजस्तै फिक्का हुन्थ्यो ।’ केही थान प्रिन्ट बनाएर एउटा सहरमा उत्रेपछि बल्ल अर्कोतिर जान्थे । त्यसबेला कुन सहर दुर्गम हो भन्ने भेउ पाउने एउटा मानक त्यहाँका हलमा लाग्ने पुराना फिल्म हेरेर पाउन सकिन्थ्यो ।१६ एमएमको नेगेटिभमा खिचेर १६ एमएममै देखाइए त्यो पर्दाको सानो भागमा मात्रै देखिने अवस्था हुन्थ्यो, जसले गर्दा फिल्म हलमा पुर्‍याएपछि सिनेमास्कोप लेन्सको प्रयोगले त्यसलाई ब्लोअप गरेर ३५ एमएम ठूलो पर्दामा प्रदर्शन गरिन्थ्यो । त्यसताका विदेशी फिल्म भने प्रायः सबै सिनेमास्कोपमा आउने हुँदा तिनका गुणस्तर तुलनात्मक रूपमा राम्रै हुन्थे ।नेपाली चलचित्र भने त्यही पर्दाका लागि जबर्जस्ती देखाइँदाको सकस शर्मा अझै सम्झिरहन्छन् । ‘हाम्रो फिल्ममा मोनो साउन्ड हुन्थ्यो भने विदेशी चलचित्रमा डल्बी । चलचित्र भनेकै श्रव्यदृश्य हो । र, हामी दुवैमा कमजोर हुँदा नेपाली फिल्मको गुणस्तर नहुने भन्ने भाष्य बनाइरहे,’ शर्माले सुनाए, ‘त्यही हलमा नेपाली फिल्म हेर्दा र विदेशी फिल्म हेर्दा दर्शकले फरक अनुभव पाइरहँदा किन त्यसो नभनुन् ।’१६ एमएममा बनेको फिल्ममा डल्बी प्रविधिको साउन्ड राख्दा त्यो महँगो र असहज दुवै हुने हुँदा त्यसको बोझ नेपाली चलचित्रकर्मीले उठाउन चाहँदैनथे । जबकि डिजिटलमा आवश्यकताअनुसार चारैतिरबाट गुन्जाउन सकिने ‘फाइभ पोइन्ट वान सराउन्ड साउन्ड’ सजिलै राख्न सकिन्थ्यो । त्यसैले पनि डिजिटल प्रविधिले नेपाली चलचित्रको पहिचान नै फेरेको र पुनरुत्थानको अवसर दिएको तिनै परम्परागत प्रविधिमा काम गरेका चलचित्रकर्मीहरू ठान्छन् ।बलिउडमै अलटाइम ब्लकबस्टर ‘शोले’ का सुरुमा चार वटा प्रिन्ट तयार पारेर तीन सहरमा रिलिज गरिएको थियो । डिजिटल प्रविधि बलिउडमा पनि सन् २००४–०५ तिर प्रयोगमा आउन थालेको थियो । हलिउडमा पनि सन् २००२ मा ‘स्टार वार्स’मार्फत पुरानो क्रम तोडिएको ठानिन्छ । त्यस हिसाबले नेपालले सन् २००८ तिर मारेको फड्कोलाई धेरै ढिलो भन्न मिल्दैन ।डिजिटलमा गएसँगै रिलका डब्बाका ठाउँमा एउटा हलमा एउटा हार्डडिस्क पुग्न थाले । विगत केही वर्षयता अहिले सर्भरमार्फत एकसाथ विश्वभर हजारौं पर्दामा फिल्म प्रदर्शन सम्भव छ । हामीले फेसबुक वा एक्सको अकाउन्ट लगइन गरेजस्तै निश्चित भर्चुअल स्पेसमा लग्डइन भएर फिल्म प्रदर्शन गर्न सकिन्छ ।०००सेल्युलोइडमा खिच्दा नेपालमा सुटिङ र सम्पादन सकेपछि डबिङ गर्नदेखि नै बम्बे दौड सुरु हुन्थ्यो । सो प्रविधिअनुरूपको नेपालमा ‘फूल लेन्थ’ डबिङ सुविधा नहुँदा नायक–नायिकासहितका कलाकार बोकेर त्यसबेला भारत जानुपर्ने बाध्यता हुन्थ्यो । सम्पादित फिल्मका दृश्य हेर्दै गर्ने ‘रक एन्ड रोल’ डबिङ नेपालमा सम्भव थिएन । नेपालमा सुटिङकै बेलाको अडियो सुन्दै डबिङ गर्ने विकल्प धेरै रोज्दा श्रव्यदृश्यको तालमेल नमिलेको देखिन्थ्यो । क्लोज सटहरूमा बलिउड र हलिउडको स्वाद चाखिसकेकाहरूका लागि असह्य हुनु अस्वाभाविक थिएन । त्यसकारण दृश्य र भाव अनुकूलभन्दा सिधै अनुच्छेद पढेजस्ता संवाद पुराना नेपाली फिल्ममा देखिन्थे ।मोन्टाज प्रिन्टिङदेखि ब्याकग्राउन्ड स्कोरसम्मका लागि भारतमै जानुपर्ने भएपछि नेपालमा सुविधा हुँदाहुँदै पनि पोस्टरदेखि थप प्रिन्टसम्मै उतै छापेर ल्याइने गरिएको अनुभव चलचित्रकर्मी सायमी सुनाउँछन् । जानैपर्ने भएपछि कैयौं फिल्मको सम्पादनसमेत भारतमै गरिएका इतिहास छन् ।०००नेपालीहरू विश्वभर फैलिरहँदा त्यसलाई जोड्ने अस्त्र नेपाली सिनेमा भने ‘लोकल’ थियो । केही वर्षकै अन्तरालमा अहिले नेपाली फिल्मलाई चर्चा र ढाडस दिलाउने एउटा मुख्य क्षेत्र नै डायस्पोरा बनेको छ । यूएफओ नामक डिजिटल सिनेमा वितरक कम्पनीबाट प्रविधि नकिनीकन रोयल्टी तिर्नेगरी सुविधा मात्रै ल्याएपछि नेपालमा विरोध भएको अशोक शर्मा बताउँछन् ।नेपाली फिल्म क्षेत्रले अहिलेसम्मै पनि आफ्नो कमजोरीभन्दा विदेशी चलचित्रको दबदबाको मार खेपिरहेको ठान्ने गरेको पाइन्छ । त्यसबेला यूएफओ आउने खबरसँगै सिनेमा जगत्मा ठूलै कम्पन ल्याइदिएको शर्मा सम्झन्छन् । उनी भन्छन्, ‘त्यसले त झन् विदेशी फिल्मकै प्रवर्द्धन हुने भयो, देशैभर झन् बढ्ता हिन्दी फिल्म लाग्ने भए । नेपाली फिल्मको झन् दुर्गति हुने भयो भन्ने चिन्ता भए ।’तर, त्यसबेलै अर्को एउटा कित्ताले विदेशी फिल्म रोक्दैमा नेपाली फिल्म नचल्ने, बरु जति धेरै विदेशी फिल्महरू आउँछन् त्यति नै नेपाली चलचित्र प्रतिस्पर्धात्मक हुने तर्क गरिरहेका थिए । त्यही विवादले चलचित्र जगत्मा ‘उग्र राजनीति’ छिरेको कैयौं चलचित्रकर्मीको अनुभव छ । त्यस राजनीतिमा दुवै कित्ता गलेनन् ।जबर्जस्ती नै भए पनि डिजिटल सिनेमा वितरणको प्रविधि ल्याएर चलचित्रकर्मीमाझ त्यो प्रस्ट्याउने प्रयास शर्मालगायतले गरिछाडे । तर, अर्को पक्ष पनि डिजिटल फिल्म नै नबनाउने अड्डी कसेर बसिरहेपछि भित्रिसकेको उक्त प्रविधिको लाभ बलिउड फिल्मले नै उठाए । नेपाली फिल्म बलिउडको छायामा मात्र परेन, त्यसको लाभ उनीहरूले नै पाए ।त्यसबीचमा अर्को रोचक विकल्प पनि सोचिएको थियो– फिल्म सेल्युलोइडमै बनाउने तर डिजिटलमा रूपान्तरण गरेर प्रदर्शनमा ल्याउने ! विडम्बना, त्यसका लागि पनि बम्बई नै पुग्नुको विकल्प थिएन । अनि, वितरणको प्रविधि ल्याउनेहरूले नै ‘फिल्म निर्माणको माहोल बनोस्’ भनेर डिजिटल टूके क्यामरादेखि सम्पादनका लागि चाहिने उपकरणहरू भित्र्याए । देशभित्र जेसुकै राजनीति चले पनि इन्टरनेटको छाप अकल्पनीय गतिमा बढिरहेको थियो, संसारमा प्रविधि उस्तै गरी नयाँ–नयाँ आइरहे र नेपालमा हेर्दाहेर्दै अस्तित्वकै लागि डिजिटलमा जानैपर्ने माहोल बनिछाड्यो ।सन् २००७ मा स्थापना भएको डीसीएनको अप्रत्यक्ष लगानी ‘कागबेनी’ मा छ । किनकि त्यो क्यूएफएक्स सिनेमाज्का सञ्चालकहरू– नकिम उदिन, राजेश सिद्धि र भाष्कर ढुंगानाले निर्माण गरेका हुन् । उनीहरू डीसीएनका समेत संस्थापक हुन् । उनीहरूले नै ‘सानो संसार’ समेत बनाएका थिए ।चलचित्र निर्माताहरू जत्तिकै हल मालिकहरू पनि नयाँ प्रविधिमा जान हिचकिचाइरहँदा प्रोजेक्सन र सिनेमा सर्भर डीसीएनले नै किस्ताबन्दीमा उपलब्ध गराइदिएको थियो । डीसीएनजस्तै अहिले क्युब नेटवर्कसमेत डिजिटल सिनेमा नेटवर्कका रूपमा प्रयोगमा छ ।त्यस्तो रस्साकसीमाझ अघि बढेको डिजिटलकरण एक दशकअघि नै लगभग पूरै रूपान्तरण भएको नेपालको कथा संसारकै दुर्लभ रहेको त्यसका अभियन्ताहरू मान्छन् । ‘हलिउड र बलिउडमै पनि पोस्ट प्रोडक्सन डिजिटलमा भइरहँदासमेत सिनेमा बन्ने काम सेल्युलोइडमै पछिसम्मै जारी थिए,’ अशोक शर्मा भन्छन् । नयाँ प्रविधिलाई आत्मसात् गर्ने र पुरानो कुराबाट बाहिर निस्किहाल्न नखोज्ने मानवीय स्वभाव यस रूपान्तरणका क्रममा संसारभर देखिएको पाइन्छ ।डिजिटल र सेल्युलोइडबीचको द्वन्द्व चलिरहँदै सन् २०१२ मा आएको ‘लुट’ ले धेरै कुरा फेरिदियो । डिजिटल प्रविधिमा बनेको उक्त फिल्मले तत्कालीन रूपमा धेरै मानक तोडिदियो । उदाउँदा कलाकार र नितान्त नयाँ निर्देशकको भरमा ‘ब्लकबस्टर’ बनेको सो फिल्मले डिजिटल वितरण नेटवर्कको सबैभन्दा राम्रो लाभ उठाउन सक्यो ।नेपाली फिल्म र मल्टिप्लेक्स राम्रोसँग आपसमा जोडिन नसकिराखेका बेला ‘लुट’ ले सम्भवतः दसौं हजारौं नयाँ पुस्तालाई पहिलो पटक नेपाली फिल्म हेर्न मल्टिप्लेक्सहरूमा पुर्‍यायो । ‘लुट’ को क्रेज सन् २००६ मा सार्वजनिक भएको बलिउड फिल्म ‘धुम टू’, ‘क्रिश’ र ‘डन’ जस्तो देखिन्थ्यो । त्यो फिल्म हलबाहिर देखिने दर्शकको लाइनमा मात्रै होइन, हलभित्रको सिट्ठी अनि तालिमै समेत झल्केको म सम्झन्छु ।र, त्यो यात्रालाई कहिले ‘कबड्डी’ त कहिले ‘जात्रा’, कहिले ‘छक्का पञ्जा’ त कहिले ‘पशुपति प्रसाद’ लगायतले निरन्तर अघि बढाइरहे । डिजिटल युगमा बनेका ‘साम्बाला’, ‘घामपानी’, ‘टलकजङ भर्सेस टुल्के’ देखि ‘ऊनको स्वीटर’ सम्म कैयौं यस्ता फिल्म छन्, जसको यहाँ चर्चा गरिसाध्य छैन ।गत वर्ष झन्डै ५० करोड रुपैयाँ ग्रस कलेक्सन गरेको भनिएको ‘पूर्णबहादुरको सारङ्गी’ सम्झँदा लाग्छ, १७–१८ वर्षअघि नेपाली फिल्मको धार डिजिटल प्रविधितर्फ नजोडिएको भए के यस्तो हुन्थ्यो होला ?"
परम्परागत पर्खाल भत्काउँदै नेपाली फिल्म,"दृश्य १हर्षजितले जार काट्न पाउँछ ।श्रीमती ठूलीलाई रुद्रमानले प्रेम गरेको छ । ऊ नै हर्षजितको जार हो । काट्ने भनेर निश्चित गरेको दिन रुद्रमान हर्षजितभन्दा नौ पाइला पहिले उभिन पाउँछ । हर्षजितले हातमा खुकुरी बोक्न पाउँछ । मुखियाले काट् भनेपछि जार भाग्न पाउँछ । उसले खेदाउन पाउँछ ।रुद्रमान दौडिन्छ । हर्षजित खेदाउन थाल्छ । दौडिँदै–दौडिँदै उनीहरू जंगल पस्छन् ।भाग्ने मान्छे लगातार कति नै भाग्न सक्छ र ? खेदाउने मान्छेले लगातार कति नै खेदाउन सक्छ ? केहीबेरमा उनीहरू लखतरान हुन्छन् । हुन त उनीहरू पुरुष नै हुन् । एउटी महिलामाथि हक जमाउनका लागि लड्न, भिड्न ठीक परेका पुरुष ! उनीहरू पुरुष भएकाले नै जार काट्ने नियम बसेको हो ।पुरुष भएकैले जार बन्ने र काट्ने अधिकार पाएका हुन् । ती दुवै कुरा हुनुमा महिला चरित्रको कुनै ठूलो भूमिका छैन । न त उनीहरूलाई भाग्ने र काट्ने बनाउने निर्णयमा कुनै महिलाको भूमिका थियो । हर्षजितलाई जार काट्छस् कि के गर्छस् भनेर सोध्ने पनि पुरुष नै थिए ।तर, ठूलीले गरेको प्रेमचाहिँ साँचो थियो । उसले रुद्रमानलाई प्रेम गर्थी । भलै त्यो प्रेम सामाजिक नियमले बिथोलियो । रुद्रमान र उसकी बहिनीले आपसमा मीत लगाइदिए । कथामा ‘ट्विस्ट’ आउन ठूलो कुरा चाहिँदैन । इन्द्रबहादुर राई यसका ‘मास्टर’ नै हुन् ।बिहेपछि पूर्वप्रेमी ठूलीलाई पछ्याउँदै आयो । त्यो ठूलीले चाहेको कुरा थिएन । वा थियो भने पनि उसलाई थाहा थिएन । ऊ त्यसले बिथोलिई । त्यसैले त एउटा दृश्यमा ऊ भन्छे, ‘हामी कसैको पनि आफूले चाहेजस्तो जीवन हातमा नहुने रहेछ, कताकताबाट कसै–कसैले बिगारिदिँदो रहेछ । अरूले घरीघरी बिगार्दै लग्यो, बिगार्दा–बिगार्दा अन्तमा जीवन बन्छ । जीवन त्यही नै रैछ ।’बाह्य परिस्थितिले हाम्रो समाजमा बिग्रिन त पुरुष र महिला दुवैका जीवन बिग्रिन्छन् । तर, त्यसमा पनि महिलाको जीवन बिगार्ने संरचना धेरै छन् । महिलाको शरीरमाथि अरू धेरैले निर्णय गरिदिन्छन् । तर, जार काट्ने बेला दुई पुरुष दौडिएको दृश्य हेर्दै गर्दा मैले अर्कै कुरा देखें । उनीहरू दौडिरहेका छन् यही पितृसत्ताका कारण ।उनीहरू गाउँलेको रमिता बनेका छन् । उनीहरू थाकेका, भिडेका, सबै यही पितृसत्ताकै कारण । दुई जना जवान पुरुष, उनीहरूले चाहे यो कुरा मान्दिन भन्न सक्थे । तर नाइँ, उनीहरू अभ्यस्त छन् । ठूलीको श्रीमान्ले भनेको थियो, उसका लागि काफर नहुनु नै जीवन हो । उनीहरू काफर हुन सकिरहेका छैनन् यही पितृसत्ताका कारण ।न त कसैले ठूलीको मनको खास कुरा सोधे । उसलाई केही भन्नु पो छ कि ? उसले भेट्न आएको पूर्वप्रेमी रुद्रमानलाई पहिला चक्कु किन हानी ? के ऊ बिहे गरेर खुसी थिई ? उनीहरू एकअर्कालाई काट्न तयार हुन सक्छन् तर यति प्रश्न सोध्न सक्दैनन् । पितृसत्ताले महिलालाई त लखतरान पारेको छ नै, त्यसले पुरुषलाई पनि उस्तै पारेको छ । तर, यो कुरा समाजका पुरुषले बुझिरहेका छैनन् । ‘जार’ फिल्मका निर्देशक फुर्वा छिरिङ लामाले उनीहरू भाग्दाभाग्दै लथ्रक्कै परेको दृश्यमार्फत यही गहन कुरा भन्दिए ।दृश्य २विष्णुबहादुर केसी भुटानको राष्ट्रिय खेलाडी थिए । तर, शरणार्थी भए । शरणार्थी हुनलाई ठूलो कारण चाहिन्न ।आफ्नो देशले घरबाट निकालिदिए पुग्छ ।विष्णुको समय हेर्दाहेर्दै उल्टियो । उनी जे भएर जन्मिएका थिए, जुन भाषा बोल्थे, त्यही उनलाई देशबाट धपाउन पर्याप्त भयो । हुन त उनले भुटानको जर्सी लगाएर त्यही देशका लागि फुटबल खेलेका थिए । तर, आफैं फुटबलझैं भए । उनलाई भुटानले लात्ताले हान्यो । उनी नेपालको झापामा शरणार्थी भएर खसे । पछि पुनर्वासले पुनः अर्कोपल्ट लात्ती हान्यो । उनी अमेरिकामा खसे ।तर, जहाँ पुगे पनि मान्छेको मनले आफू जन्मिएको ठाउँ खोज्छ । उनी अमेरिकामा छन् । तर, उनको मन हरेकपल्ट चिठी खस्ने पोस्ट बक्समा बस्छ । ‘त्यहाँ चिठीको जवाफ आयो कि ?’ यही प्रश्न मात्र सोध्छ । उनको मनको एउटा कुना हरेकपल भुटान सम्झिएर मात्र चल्छ । अमेरिकी भइसके । घुम्नै भए पनि भुटान जाने रहर छ । रहरलाई सुनेर भुटानले आउने निम्तो पो दियो कि ? आखिर एउटा राज्य पूर्वनागरिकसँग कति समयसम्म दुःखी भइरहन सक्छ ?तर, अहँ संसारकै ‘खुसी देश’ दावी गर्ने भुटान उनको खुसी फर्काउने कुरामा टसमस भएन । उनी पनि भुटान जाने सपनाबाट ब्युँझिएनन् । उनले त्यसका लागि सबैथोक गरे । भेट्न सक्नेलाई भेटे । सुनाउन सक्नेलाई सुनाए । उनी उतैको हुन खोजे । उतैको भाका गाउन खोजे । क्रिस्चियन भएर पुनर्जन्म लिइहेरे । तर अहँ, अहँ कसैगरी भुटान जान लायक भएनन् । कसैगरी उनको रोग निको भएन । कुनै रोग निको हुँदैन । किनकि निको बनाउन खोज्नेलाई त्यसको प्रभाव कति गहिरो पर्छ, थाहा हुँदैन ।फिल्ममा बाँचेर पनि पटकपटक मरिरहेको एउटा यस्तो चरित्रको मृत्यु देखाउनुपर्‍यो भने कस्तो दृश्य चाहिएला ? के सास गएको कुनै दृश्य मात्र पर्याप्त होला ?‘भूठान’ फिल्मका निर्देशक विनोद पौडेल र उनको टिमले त्यो कुरा भन्न शक्तिशाली दृश्य भाषा रचे । विष्णुबहादुरले अमेरिका पुग्दा पनि फुटबल सँगै लगेका थिए । उनी बेलाबेला त्यसलाई बाकसबाट निकाल्थे, सुमसुम्याउँथे । भुटान फर्किने आशा हुन्जेल फुटबल सलामत नै थियो । तर, जब आशा सकियो, उनले फुटबल चक्कुले काटे । हावा निस्किएको टाटेपाटे फुटबल उनको टाउको बन्यो । त्यो उनको अनुहार बन्यो । उनको अनुहार अब हावा निकालिएको फुटबल बन्यो । अनि फुटबलको पनि एउटा छुट्टै न्यारेटिभ बन्यो ।भुटान जाने आशा उनी बाँचुन्जेल उनको शरीरमा थियो । त्यो मृत्युपछि मात्रै मर्‍यो । अनि उनको टाउकोमा काग बस्यो । काग अर्थात् नराम्रो खबर सुनाउने बिम्ब । शक्तिशाली पार्श्व ध्वनिसहित आउने त्यो बाहिरको दृश्यमा उनको पछाडि काग नै काग उडे । त्यस्तो अवस्था भोग्ने उनी एउटा मात्रै मान्छे होइनन् । उनको कथा उनको मात्र होइन । उनको कथा सुनाउन एउटा काग मात्रै पर्याप्त छैन ।बिर्सन नहुने कुरा, त्यो दृश्यमा विष्णुले भुटानको राष्ट्रिय पोसाक लगाएका छन् ।दृश्य ३सरस्वती आफूले अपहरण गरेको बच्चालाई आफ्नै बच्चालाई जसरी नुहाइदिँदै छिन् । उनको पेटमा भएको बच्चा त्यही बच्चाको आमा सविताकै कारणले तुहिएको थियो । स्कुलको प्रधानाध्यापक रहेकी सविताको हातमा शक्ति थियो । उनले मधेशी सभासदसँग बिहे गरेकी थिइन् । त्यसैको भरमा उनले आफूले गरेको गल्ती पनि लुकाइन् । आफ्नो कारण बच्चा तुहेको कुरा बाहिर ल्याइनन्, बरु डाक्टर नै किनेर उनलाई अर्कै रोग भएको सत्य बनाइदिइन् ।सरस्वती सानो मान्छे थिइन् । हरेक साना मान्छेको सत्य जसरी उनको सत्य पनि गुमनाम भयो । तर, अपहरणको केस सुल्झाउन काठमाडौंबाट आएकी एक जना महिला प्रहरी पूजा सरले उनको पीडा बुझिन् । हरेक राजनीतिक वाचा काठमाडौं आएपछि बिलाउँछन् । उनी काठमाडौंबाट तराई जानु पनि सांकेतिक छ । पूजाले सरस्वतीसँग शक्ति प्रयोग गरेर होइन, कुरा गरेर नै उनको हातबाट बच्चा फिर्ता पठाउन सफल भइन् । मधेशको मुद्दा शक्ति प्रयोग नगरी सुन्ने प्रशासन विरलै छ । बच्चा पठाउनुभन्दा पहिला सरस्वतीले मागेको एउटा मात्र कुरा थियो, उनीमाथिको अन्याय सार्वजनिक गरिदिनु । आफ्नो बच्चालाई जे भएको थियो, काठमाडौंको पत्रिकाले जस्ताको तस्तै लेखिदिनु । जे भएको हो त्यो नदबाइदिनु ।उनी त्यसैले बच्चालाई फिर्ता पठाउन नुहाइदिँदै छिन् । उनको पनि सायद त्यसरी नै आफ्नो बच्चालाई नुहाइदिने सपना थियो, त्यो तुहियो । तर, आफूलाई रुवाउनेकै बच्चालाई पनि माया गरेर नुहाइदिँदै छिन् ।नुहाएर सफा भएको बालक घर फर्किन्छ । उसलाई फिर्ता ल्याएकामा पूजा सरको चर्चा हुन्छ । पूजा सरको त के भनौं, उनको वरपरका पुरुष प्रहरीको चर्चा हुन्छ (वा भनौं चर्चा उनीहरूले खोस्छन् ।) । भोलिपल्ट बिहानै सरस्वती पत्रिका किन्छिन् । आफ्नो समाचार छापिएको छ कि भनेर खोज्छिन् । तर, छापिएको हुँदैन । उनको अनुहारको रङ उड्छ । उनको अनुहार पढेका श्रीमान् उनलाई के भयो भन्दै सोध्छन् । उनी त्यहाँ आफ्नो कथा नभएको भन्छिन् । श्रीमान् भन्छन्, ‘कहिले लेखिएको थियो र ?’यो दृश्यमार्फत निर्देशक दीपक रौनियारले मधेशलाई हेर्ने नेपाली समाजको एउटा गहन सोचलाई प्रश्न गरेका छन् । मधेशलाई नेपालमा यसरी नै धोका दिइएको छ । सरस्वतीले विश्वास गरे जसरी नै मधेशमा बस्नेले इतिहासदेखि नै धेरै मान्छेलाई विश्वास गरेका छन् । आफ्नो कुरा सुनिन्छ, बुझिन्छ ठानेका छन् । तर, धोका पाएका छन् । सिमाना बनेर तराईमा उभिएका छन् । तर, पटक–पटक भारतीय भनिएको अपहेलना सहेका छन् ।सरस्वतीको कथा नछापिनु मधेशको समाजको एउटा वास्तविकता नछापिनु हो । वा फिल्ममा सरस्वतीलाई होलसेलमा अपहरणकारी महिला बनाइएजस्तै कम्तीमा एउटा मात्र कुरा लादिनु हो । उनीभित्र भएको आक्रोशको स्वर कसरी आयो, नखोजिनु हो ।अनि त्यसो गरेको नस्विकारिनु पनि हो । कम्तीमा पूजाको अनुहारमा त्यसको बोझ छ । सरस्वती पक्राउ परेपछिको दृश्यमा उनीसँग आँखा जुधाएर हेर्न सक्दिनन् । तर, बाँकी पुरुष अफिसरको अनुहारमा त सरस्वतीलाई धोका दिएकामा कुनै ग्लानिसमेत देखिन्न ।...सिनेमालाई धेरै दृश्य र चरित्रले बनाउँछन् । माथि भनिएजस्ता दृश्यमार्फत तिनले फिल्ममा धेरै वटा कुरा गरिरहेका हुन्छन् । कसैले कथालाई अगाडि बढाइरहेका हुन्छन् । कसैले चरित्रको भित्री मनमा के चलिरहेको छ भन्छन् । अनि कसैले लेखक वा निर्देशकको कथा भन्ने तरिका वा कथा भन्नुको उद्देश्य चिहाउन दिन्छन् ।मलाई गहिराइ भएका यस्ता दृश्यहरूले छुन्छन् । तिनले कुनै सर्जकले आफ्नो कलामाथि कति समय खन्याएको छ वा कति सोचेको छ भन्ने कुरा देखाउँछन् । आफू पनि लेखक भएको कारणले एउटा दृश्य बनेर आउन कति समय लाग्न सक्छ भन्ने पनि थाहा छ ।पछिल्लो समय नेपाली फिल्महरूमा यस्ता अर्थपूर्ण दृश्यहरूको प्रयोग बढिरहेको छ । कमर्सियल वा आर्ट जुनसुकै सिनेमामा आए पनि यस्तो प्रयोगले हाम्रो सिनेमाको भाषालाई समृद्ध बनाउँछ । सोच्ने ठाउँ दिन्छ । यस्ता दृश्य कति महत्त्वपूर्ण हुन् भनेर हेर्नलाई म बेलाबेला तिनलाई ती दृश्यबाट हटाएर हेर्छु । यदि तिनलाई हटाउने हो भने फिल्ममा कत्रो खाडल पर्छ ? ‘भूठान’ फिल्ममा त्यो दृश्य हुन्थेन भने के हुन्थ्यो ? ‘राजागन्ज’ मा त्यो दृश्य हुन्थेन भने के हुन्थ्यो ?फिल्म पनि एउटा मान्छेजस्तै हो । जसरी एउटा मान्छेलाई बुझ्न वा चिनाउन त्यसका केही बानीहरू चाहिन्छ, यस्ता दृश्यहरू ती बानीहरू हुन् । ती दृश्यमार्फत नै हामीले फिल्मसँग परिचय गर्छौं । किनकि एउटा समयपछि फिल्मको सबै कुरा होइन, केवल यस्तै दृश्य मात्र याद हुन्छन् । त्यस्ता दृश्यलाई पछिसम्म पनि केलाइरहन सकिन्छ । त्यस्ता दृश्यलाई पटकपटक हेरेर नयाँ अर्थ लगाउन सकिन्छ । कविताका पंक्तिजस्ता दृश्य ।अहिले पनि सिनेमा हलमा बासी कथाको कमी छैन । प्रेमलाई देखाउने एउटै तरिका । संघर्ष देखाउने एउटै तरिका । हिरो उस्तै । ‘हिरोनी’ उस्तै । फिल्म बनाउनेहरू धेरैले सिनेमालाई बचाउने कुरा त्यसको नयाँपन हो भन्ने बुझिरहेका छैनन् । जसरी हाल चलिरहेको ‘उनको स्वीटर’ फिल्मले गोठको छानोबाट जुन देखिने गरी एउटा प्रेमिल दृश्य खिच्यो । त्यो कैयौं पटक हेरिएका प्रेमका दृश्यभन्दा पृथक् थियो । त्यसले धेरैलाई छोयो । त्यस फिल्ममार्फत निर्देशक नवीन चौहानले देखेको प्रेम हेर्न पाइयो ।दुई फरक ठाउँमा उभिएर हेर्‍यो भने हरेक वस्तु अलग देखिन्छ । सुन्धाराबाट हेर्दाको धरहरा र स्वयम्भूबाट हेर्दाको धरहरा अलग देखिन्छ । धरहरालाई धरहराबाहेक अन्य स्वरूपमा हेर्न खोज्यो भने कस्तो देखिन्छ ?म चाहन्छु, नेपालमा हरेकखाले फिल्म बनाउनेले आफ्नो कथालाई मान्छे जस्तो सोचून् । उसको आवाज सुनून् । पटकपटक भनिएको कुनै कुरालाई जस्ताको तस्तै दोहोर्‍याउनुभन्दा त्यो विषयमा उनीहरूको हेराइ के हो भनून् । त्यो कुरामा आफू खोजून् । भन्दिएजस्तो नगरून्, खासमै केही भनून् ।"
"इटहराको त्यो घर, विचारको स्मारक","एमालेका तत्कालीन महासचिव मदन भण्डारी नेपाली राजनीतिका एउटा दूरदर्शी विचारक, सशक्त वक्ता र जनताको मनमा बसेका एक असाधारण नेता थिए । वि.सं. २०५० जेठ ३ गते चितवनको दासढुंगामा रहस्यमय मृत्युवरण गरेका उनको छोटो जीवन केवल राजनीतिमा मात्र सीमित थिएन । रहनसहन, सोच र संस्कारले त्यो यात्रालाई अझ विशेष बनाएको थियो ।पूर्वपश्चिम राजमार्गमा पर्ने उर्लाबारीबाट १६ किलोमिटर दक्षिण झरेपछि इटहरा गाउँ पुगिन्छ । यहाँ एउटा सानो र सुनसान बस्ती छ– सातमेडी । यही छ, जननेता मदन भण्डारीको कर्मघर । यहीँबाट मदन भण्डारीले आजको कम्युनिस्ट बाटोको परिकल्पना गरे र नेकपा (माले) जन्माउन महत्त्वपूर्ण योगदान दिए ।नेकपा (एमाले) ले सिरानीमा राखेको राजनीतिक सिद्धान्त ‘जनताको बहुदलीय जनवाद’ (जबज) मदनले यही घर र आसपासमा बीजारोपण गरेका थिए । नेता मदन भण्डारीको मोरङ इटहराको घर प्रगतिशील विचार र संस्कृतिको सम्मिश्रण हो । तीसको दशकमा मदनले कम्युनिस्ट दर्शनको बीउ रोपेको यो घर आज संरक्षणको पर्खाइमा छ ।स्वर्गीय मदनकी धर्मपत्नी तथा पूर्वराष्ट्रपति विद्यादेवी भण्डारीको साथमा यही जेठ २६ मा मैले ‘मदनको घर’ हेर्ने अवसर पाएँ । काठबाट बनेको यही घर हो जसले मदनको विचार, उनको आत्मा र उनको संस्कृतिप्रतिको मोहलाई आज पनि जिउँदो बनाइरहेको छ । यो घर एउटा विचारको स्मारक पनि हो । घर संस्कृत श्लोक र मन्त्रहरूद्वारा सजिएको छ । मदनले घरको सामान्य संरचनामात्र बनाएका थिएनन्, त्यो विचारको वृक्षरोपण पनि थियो । घरमा राखिएका काठका दलिनहरूमा कुँदिएका संस्कृतका मन्त्र र नेपाली भनाइले त्यसलाई एक विचारको मन्दिरजस्तै बनाएका छन् ।मन्त्र लेखिएको छ– ‘सत्यम्, शिवम्, सुन्दरम् ।’ अर्थात् सत्य नै शिव हो, सत्य नै सुन्दर हो । साथीहरू, आफन्त र पाहुनाहरू आउने भर्‍याङनजिकै नेपालीमा लेखिएको छ, ‘नमस्ते, बसौं हैं ।’ काठमा अक्षर कुँदेर मदन आफूले संस्कृत र नेपालीमा यस्ता भनाइ लेखका हुन् । यस्ता शाश्वत मन्त्र र लेखाइले उनको विचारको गहिराइ झल्किन्छ । उनले यो घरलाई केवल बास बस्ने ठाउँमात्र नभएर चेतनाको तीर्थस्थल बनाएका थिए ।पाहुना कक्षको भित्तामा लेखिएको छ– ‘जनएकता अजेय शक्ति हो ।’ मदनले भन्न खोजेको यो वाक्यले एकदमै गहिरो अर्थ बोकेको छ । यसको मतलब हो– जब जनता एकजुट हुन्छन्, उनीहरूको सामूहिक शक्ति यस्तो बलियो हुन्छ कि त्यसलाई कसैले पनि जित्न सक्दैन, रोक्नै सक्दैन वा दबाउन सक्दैन ।यहाँ ‘जन’ भन्नाले आमजनता, जनसमुदाय, वा सर्वसाधारण नेपाली जनता हुन् । जनतालाई सर्वोपरि मानेका छन् मदनले । ‘एकता’ भन्नाले साझा उद्देश्य, विचार, भावना र संघर्षमा आधारित मेलमिलाप र सहकार्य भन्न खोजिएको हो । ‘अजेय शक्ति’ भन्नाले यस्तो अपराजेय (कहिल्यै नहार्ने) बल जुन कुनै पनि सत्ता, तानाशाही, अन्याय वा शोषणविरुद्ध जित्न सक्ने सामर्थ्य राख्छ । जनताको अपरिमित बल मदनले बुझेका थिए, अहिलेको नेतृत्वको ठीकविपरीत ।मदनको घरमा पुगेर यो वाक्य पढ्ने हरेकको मनमा यस्तै जिज्ञासा आउला सायद । २०३० सालमै लेखिएका यी वाक्यले गहिरो र दीर्घकालीन अर्थ दिन्छन् । उनले यो वाक्यमार्फत राष्ट्रिय एकताको सन्देश पनि दिन खोजेको देखिन्छ । लोकतन्त्र, सामाजिक न्याय र समतामूलक समाजको आधार जनएकता नै हो भन्ने मदनको सन्देश थियो ।मदन भण्डारीको सन्दर्भमा यो घर उनको राजनीतिक यात्राको प्रस्थानबिन्दु पनि थियो । नेपालको कम्युनिस्ट आन्दोलन सशस्त्र विद्रोह कि शान्तिपूर्व जनआन्दोलन भन्ने विवाद भइरहँदा मदन बनारसबाट पढाइ सकेर इटहरा फर्किए । बनारसबाट फर्किएर उनले आफ्ना मातापिताका लागि सहज होस् र आफू आउँदाजाँदा पनि सुरक्षितसँग बस्न सकियोस् भन्ने उद्देश्यबाट संस्कृतका ग्रन्थहरूबाट सिकेर यो घरको डिजाइन गरेको देखिन्छ । यसका लागि उनलाई उनका गाउँले मिस्त्री साथी भक्तबहादुरले सघाएको परिवारजन बताउँछन् ।जनशक्ति उनको राजनीतिक दर्शनसँग गहिरो रूपमा जोडिएको छ । उनले बहुसंख्यक नेपाली जनतालाई एकजुट बनाएर परिवर्तन ल्याउने मार्ग रोजेको सहजै बुझ्न सकिन्छ । यही कारणले मदनले जनमतमा आधारित ‘जनताको बहुदलीय जनवाद’ जस्तो सिद्धान्त यही पृष्ठभूमिमा परिकल्पना गरेका थिए । वास्तवमा उल्लेखित वाक्यले जनमतको सर्वशक्ति स्थापित गरेको छ । २०२८ सालको झापा विद्रोहबाट नेपालको कम्युनिस्ट आन्दोलन झिन्नभिन्न हुँदै गुज्रिरहेका बेला मदनको नेतृत्वमा त्यसले दीर्घकालीन आकार लिएको थियो । यही आधारमा भन्न सकिन्छ– ‘जनएकता अजेय शक्ति हो’ केवल एउटा वाक्य होइन, एक क्रान्तिकारी दर्शन हो, जसले जनतालाई सचेत, संगठित र सक्षम बन्न आह्वान गरेको छ ।मदनको शयन कक्ष माथिल्लो तलाको पूर्वपट्टि छ । कोठाको माथि मदनकै हस्तलिखित अक्षरमा लेखिएको छ, ‘नसोधीकन भित्र नपस्नुहोला ।’ पहिलो सुरक्षा कवच यही अनुरोधलाई लिन सकिन्छ । अर्को कुरा, मदनको शयन कक्षमा कोही मानिस भित्र छिर्न लाग्यो भने मदनको शयन कक्षबाट भित्रभित्रै गोप्य तवरले लुक्न मिल्ने गरी सुरुङ निर्माण गरिएको छ ।त्यहाँबाट लुक्दैलुक्दै माथि बुइँगलमा जान मिल्छ, बुइँगलमात्र होइन, घुमेर अर्कोपट्टिबाट अर्को भर्‍याङमा निस्कन मिल्छ । ‘वास्तवमा त्यो कला या कालिगढीलाई मान्नै पर्छ’, मदनसँग निकट रहेर काम गरेका नेकपा (एमाले) का उपाध्यक्ष गुरु बराल भन्छन्, ‘त्यो शिल्प मदनले संस्कृतकै अध्ययनबाट सिक्नुभएको थियो ।’पूर्वी नेपाल मोरङको इटहराको एक शान्त भू–भागमा रहेको यो घर कुनै सामान्य घर होइन । यो घर बनाउँदा मदन भण्डारीले त्यसलाई केवल बासका लागि मात्र बनाएनन्, उनको जीवनदर्शन, संस्कार र विचारको प्रतिबिम्ब थियो । उनको जीवनमा भएका आदर्श, संस्कार र शिक्षालाई भौतिक स्वरूपमा उतारिएको थियो यस घरमार्फत ।यो घरको भित्तामा संस्कृतका श्लोकहरू पनि कुँदिएका छन्– ‘सर्वे भवन्तु सुखिनः ।’ यस्ता मन्त्रले घरलाई पवित्र मात्र बनाएको छैन, यी श्लोकहरूले घरमा पाइला टेक्ने हरेकलाई संयमित, सामाजिक धर्म, सत्य तथा मानवताको मार्गमा चल्ने प्रेरणा दिन्छन् ।मदन भण्डारी र संस्कृत प्रेममदन भण्डारीको संस्कृतप्रेम ताप्लेजुङ ढुंगेसाँघुको ठोट्ने गाउँबाट सुरु भयो जहाँ उनको जन्म २००९ साल असार १४ गते भएको थियो । संस्कृत शिक्षाप्रतिको मोह आफ्ना पिता पण्डित देवीप्रसाद भण्डारी र दाजु स्वामी महिधरानन्द (डा. मनोजकुमार भण्डारी) बाट मदनमा सर्‍यो । स्वामी महिधरानन्दका अनुसार स्थानीय जिल्लामै संस्कृत शिक्षाको शुभारम्भ गरेका मदन २०२३ सालमा संस्कृत शिक्षाको अध्ययनका लागि भारतको वृन्दावन गए । थोरै समय देहरादुनमा पनि पढेर मदनले बनारसबाट संस्कृतमै उच्च शिक्षा लिएका थिए ।बनारस छँदै मदन पुष्पलाल समूहमार्फत कम्युनिस्ट आन्दोलनप्रति आबद्ध हुन्छन् । तर छोटै समयमा उनमा प्रवासमा बसेर मुलुकमा क्रान्ति हुँदैन, त्यसका लागि स्वदेश फर्कनुपर्छ र आन्दोलनलाई एकताबद्ध गर्नुपर्छ भन्ने भावना विकास हुन्छ । यही भावना बोकेर त्यतिबेलाको उनको आबद्धता रहेको मुक्तिमोर्चामा भएका साथीहरू समेत लिएर विद्रोह गर्दै उनी नेपाल प्रवेश गर्छन् । र, इटहरा फर्कन्छन् ।त्यही क्रममा उनी झापाली समूहसहित विभिन्न समूहमा विभाजित नेपाली कम्युनिस्ट आन्दोलनमा सम्बद्ध नेता/कार्यकर्ता भेट्न थाल्छन् । र, एकताको नयाँ विचारको बीजारोपण इटहराबाट गर्न थाल्छन् । यसैक्रममा आफैं लागेर इटहराको घर पनि बन्छ । यो घरमात्र बन्दैन, यहीँबाट विचारको प्रवाह विस्तार हुँदै जान्छ । नजिकै रहेको टेकबहादुर राईको घरमा नेकपा (माले) को स्थापना हुन्छ ।अनेकौं कम्युनिस्ट नेताहरू धार्मिक वा परम्परागत संस्कारप्रति विरोधी देखिए पनि मदन भण्डारी त्यसको अपवाद थिए । उनको विचार थियो– धर्म र संस्कार केवल आस्थाको फरक विषय नभई हाम्रो समाजको सभ्यता र सामाजिक जीवनको मेरुदण्ड हो । घरको दलिनमा एकातिर लेखिएको छ, ‘थरी देवीप्रसाद भण्डारी ।’ थरी अर्थात् गाउँमा मुखिया देवीप्रसाद अर्थात् मदनका बुवा नै त्यो घरका मूली थिए ।संस्कृत श्लोकहरू टाँसिएका, शुद्ध र पारदर्शी जीवनशैलीको प्रमाणित घर उनको गम्भीर चिन्तनको साक्षी थियो । अर्को श्लोक ‘सत्यम् शिवम् सुन्दरम्’ ले मदन भण्डारीको व्यक्तित्व– सादा, सत्यनिष्ठ र सुसंस्कारी स्वभावलाई पनि दर्शाउँछ ।पूर्वीय सभ्यतामा सत्य नै शिव (कल्याणकारी) हो र शिव नै सुन्दर (सौन्दर्यपूर्ण) मानिन्छ । यो गहन अर्थलाई नै मदनले आफ्नो जीवनसँग जोड्न चाहेका थिए । साथै संस्कृतका कतिपय उन्नत दर्शनलाई मदनले आफ्नो व्यवहारमा उतार्न खोजेको र राजनीतिक विचारमा समेत पूर्वीय दर्शन सापेक्ष बनाउन खोजेको देखिन्छ जुन दर्शनको उनले इटहराबाट श्रीगणेश गरेका थिए ।‘सत्य पवित्र हुन्छ र पवित्रता नै वास्तवमा सौन्दर्य हो’ भन्ने कुरा उनले संस्कृतको अध्ययनबाट राम्रोसँग बुझेका थिए । मदन भण्डारीले यो वाक्य आफ्नो घरमा लेखेर के सन्देश दिन खोजेका हुन् ? जीवनमा सत्य मार्गमा हिँड्नु नै कल्याणको बाटो हो भन्ने उनले राम्रोसँग बुझेको देखिन्छ । राजनीति, समाजसेवा वा व्यक्तिगत जीवनमा सत्य र पवित्रताको मूल्य सर्वोपरि हुनुपर्छ भन्ने उनले आफ्नो मान्यता बनाएका थिए ।त्यसैले इटहराको घर केवल काठको घरमात्र होइन, त्यो भावनाको केन्द्र पनि हो । जहाँ एउटा नेताको मात्र होइन, एउटा विचारशील मानिसको आत्मा र सादगी जीवनशैलीको झल्को पाइन्छ । सादा पलङ, पुस्तकहरूले भरिएको पुस्तकालय थियो त्यहाँ जुन अहिले त्यहाँबाट लोप भइसकेको छ । अतिथिहरूको सत्कारका लागि खुला ठाउँ र सन्तुलित वातावरण–यी सबैले देखाउँछ कि उनका लागि घर केवल आरामको थलो होइन, विचार विकासको प्रयोगशाला पनि हो ।आजको सन्दर्भमा त्यो घरको महत्त्वइटहरामा रहेको मदनले बनाएको घर होस् या उनी जन्मेको ताप्लेजुङ ढुंगेसाँघुस्थित घर संरक्षणको अभावमा जीर्ण बन्दै गएका छन् । दीर्घकालीन संरक्षण नभएर यो घर कमजोर हुनु भनेको घरमात्र कमजोर हुनु होइन, एमालेमा विचार र आस्था कमजोर हुनु र धमिरा लाग्नु हो ।हालै आफू मदन भण्डारीसँग बिहे गरेर भित्रिएको घर हेर्न इटहरा पुगेकी पूर्वराष्ट्रपति विद्यादेवी भण्डारीले जननेताका यी घरहरूको शीघ्र संरक्षणमा लाग्न सरकारको ध्यानाकृष्ट गरेकी थिइन् । भण्डारीले भनिन्, ‘यी घरको संरक्षणमा आफूले धेरै पहिलेदेखि आवाज उठाइरहे पनि सुनुवाइ भएको छैन । र, यी घरहरूको संरक्षण गर्नु वर्तमान सरकारकै कर्तव्य हो ।’इटहरा गाउँ नै अहिलेको रतुवामाई नगरपालिकामा परिणत भएपछि यो इटहराको इतिहास पनि मेटिने क्रममा छ । मदन भण्डारीको ऐतिहासिक महत्त्व बुझेका स्थानीयवासी शिवप्रसाद पौडेल भने मदनको यो घरलाई समेत समेटेर यस ठाउँलाई मदनग्राम बनाउन चाहन्छन् ।यस सम्बन्धमा स्थानीयवासीले पूर्वराष्ट्रपति भण्डारीको हालैको भ्रमणमा ज्ञापनपत्रसमेत दिएका थिए । अहिले जब हामी मदनको जन्मजयन्ती मनाउने क्रममा छौं, असार १४ गते, हामी केवल उनको योगदानको सम्झना मात्र गरिरहेका छैनौं, उनको घरलाई पनि एउटा स्मारकका रूपमा हेर्ने कल्पना पनि गरिरहेका छौं । त्यही घरमा पुग्दा हामीले उनको शालीनता, स्पष्ट विचार र जनताका लागि समर्पित भावनालाई महसुस गरेका थियौं ।त्यो घरलाई ‘मदन स्मृति संग्रहालय’ मा रूपान्तरण गर्नु सान्दर्भिक छ । मदनका विचार नयाँ पुस्तामा हस्तान्तरण गर्नु र उनको संस्कारलाई जोगाइराख्नु अब एमालेको कर्तव्य हुनुपर्छ । किनभने त्यो केवल मदन भण्डारीको घर होइन, त्यो घर नेपाली राजनीति, विचार र संस्कृति समेटिएको एउटा धरोहर हो ।‘जनताको बहुदलीय जनवाद’ का कट्टर समर्थक तथा व्याख्यातामध्येका एक नेकपा एमालेका सचिव योगेश भट्टराईको विचारमा ‘मदन भण्डारीले बनाएको इटहराको घर होस् या मदन जन्मेको ताप्लेजुङ ढुंगेसाँघुको घर कुनै सामान्य भौतिक संरचना मात्र होइनन् । ‘ती घर एउटा युगका साक्षी हुन्– जहाँ विचार बाँचिरहेका छन्, संस्कारहरू बोलिरहेका छन्’, भट्टराई भन्छन्, ‘असार १४ को दिन जब हामी मदनको जन्मजयन्ती मनाउँछौं, ती घरलाई हेरेर पनि हामी हाम्रो जीवनलाई सत्य र निष्ठापूर्वक जनताको सेवाको मार्गमा लगाउने संकल्प गरौं ।’४१ वर्षकै उमेरमा यस धराबाट सधैंका लागि अस्ताएका सरल र निष्ठावान् कम्युनिस्ट नेता मदनप्रति हार्दिक श्रद्धाञ्जली ।"
नेपाली फिल्म : डेढ अर्बको बक्स अफिस,"काठमाडौँ — एक समय नेपालका फिल्म हलहरूमा हिन्दी र अंग्रेजी फिल्मको वर्चस्व थियो । नेपाली फिल्मलाई प्रदर्शनमा स्थान नदिएको भन्दै स्थानीय कलाकार, निर्माता, निर्देशकहरूले गुनासो नै गर्थे । नेपाली फिल्म नचल्ने भएकाले धेरै ‘सो’ दिन नसकेको हलवालाहरूको प्रतिक्रिया हुन्थ्यो । अहिले हलहरू धानिएकै स्वदेशी फिल्मको व्यापारले छ ।त्यसैले गुनासो गर्ने पालो अहिले हलवालाहरूको छ । हिन्दी र अंग्रेजी फिल्मका दर्शक घटेकोमा उनीहरू चिन्तित छन् । तर, नेपाली फिल्मको कारोबार गत आर्थिक वर्षभन्दा चालु आवमा आधा अर्ब रुपैयाँले बढेकोमा समग्र फिल्म क्षेत्रले राहत महसुस गरेको छ ।बक्स अफिस तथ्यांक हेर्दा टिकट बिक्री, आम्दानी, प्रभाव सबै हिसाबले नेपाली फिल्मको बजार चालु आर्थिक वर्ष २०८१/८२ मा अघिल्लो आवको भन्दा उल्लेख्य सुधारिएको छ । नेपाली फिल्मको टिकट बिक्री विदेशी फिल्मको भन्दा दोब्बर छ । पछिल्ला दुई वर्षमा ‘महाजात्रा’, ‘बोक्सीको घर’, ‘दिमाग खराब’, ‘पूर्णबहादुरको सारङ्गी’, ‘१२ गाउँ’, ‘छक्कापञ्जा ५’, ‘ऊनको स्वीटर’, ‘अञ्जिला’ जस्ता फिल्मले हलहरूमा मनग्गे दर्शक जम्मा गर्न सके ।चलचित्र विकास बोर्डको तथ्यांकअनुसार आव २०८०/८१ मा ‘एनिमल’, ‘जवान’, ‘कल्की २८९८ एडी’ जस्ता भारतीय फिल्मको वर्चस्व थियो । चालु आवमा भने सर्वाधिक आम्दानी गर्ने १० फिल्ममध्ये शीर्ष पाँच वटा त स्वदेशी नै छन्, दोस्रो नम्बरको ‘पुष्पा २’ बाहेक ।चालु आवमा प्रदर्शन भएका ६१ वटा स्वदेशी फिल्मले १ अर्ब ५१ करोड ३२ लाख रुपैयाँ कुल आम्दानी गरेका छन् । सोही आवमा ७८ वटा विदेशी फिल्मको कुल आय ८६ करोड ९३ लाख रुपैयाँमा खुम्चिएको छ । गत आवमा प्रदर्शन भएका कुल ९० वटा विदेशी फिल्मको ‘ग्रस कलेक्सन’ १ अर्ब २५ करोड ६१ लाख रुपैयाँ छँदा ४५ वटा नेपाली फिल्मले ९८ करोड ४९ लाख रुपैयाँ कुल आम्दानी गरेका थिए । चालु आवको यस अवधिसम्म स्वदेशी फिल्मको कुल आम्दानी विदेशी फिल्मको भन्दा झन्डै ६४ करोड रुपैयाँले बढी छ ।चालु आवमा स्वदेशी फिल्मका ५७ लाख ९६ हजार टिकट बिक्री भएकोमा विदेशी फिल्मको टिकट बिक्री भने २६ लाख मात्रै छ । ‘ऊनको स्वीटर’, ‘महाभोज’, ‘हाउसफुल ५’, ‘हाउ टु ट्रेन योर ड्रागन’, ‘बलेरिना’, ‘एलियो’, ‘ट्वान्टी एट इयर्स लेटर’ र ‘कुबेरा’ फिल्म अझै पनि हलमा चलिरहेकाले यो तथ्यांक आवको अन्तिमसम्ममा केही थप बढ्न सक्छ ।गत आवमा ४५ वटा नेपाली फिल्मको कुल ३४ लाख वटा टिकट बिक्री भएका थिए भने ९० वटा विदेशी फिल्मको ३९ लाख वटा । चालु आवको हालसम्म सबैभन्दा धेरै आम्दानी गर्ने ‘पूर्णबहादुरको सारङ्गी’ एक्लैले १७ लाखभन्दा बढी टिकट बिक्री गरेर झन्डै ४७ करोड रुपैयाँ आम्दानी गरेको छ ।आम्दानीका हिसाबले दोस्रो स्थानमा रहेको ‘पुष्पा २’ ले यस वर्ष नेपालबाट २६ करोड ४४ लाख रुपैयाँ संकलन गरेको छ । ‘पुष्पा २’ को टिकट बिक्री संख्या ८ लाख ४४ हजार रहेकोमा ८ लाख १८ हजार वटा टिकट बिक्री भएको ‘अञ्जिला’ भने यस वर्ष बक्स अफिस कलेक्सनमा छैटौं स्थानमा रह्यो । अभिनेता विराज भट्टले निर्देशन तथा निर्माण गरेको एक्सन थ्रिलर ‘१२ गाउँ’ ले झन्डै २० करोड रुपैयाँ कुल आम्दानी (ग्रस कलेक्सन) गरेको थियो ।हेमराज बीसी निर्देशित फिल्म ‘छक्कापञ्जा ५’ ले १५ करोड र नवीन चौहान निर्देशित ‘ऊनको स्वीटर’ ले ११ करोड रुपैयाँ आम्दानी गरेका छन् । राष्ट्रिय महिला फुटबल टोलीकी कप्तान तथा गोलकिपर एन्जिला तुम्बापो सुब्बाको जीवनमा आधारित फिल्म ‘अञ्जिला’ ले ८ करोड ८६ लाख रुपैयाँ ‘ग्रस कलेक्सन’ गरेको छ ।१७ वटादेखि १७ लाख वटा टिकट बिक्रीअघिल्लो आवको तुलनामा चालु आवमा १६ वटा बढी स्वदेशी फिल्म प्रदर्शनमा आए । टिकट बिक्री ७० प्रतिशतले वृद्धि हुँदा आम्दानी ५२ करोड ८३ लाख रुपैयाँले बढेको देखिन्छ । गत वर्ष ‘महाजात्रा’ ले ५ लाख ३२ हजार दर्शक हलमा भित्र्याएर १५ करोड रुपैयाँभन्दा धेरै कमाइ गरेको थियो ।यस वर्ष ‘पूर्णबहादुरको सारङ्गी’ ले १७ लाख दर्शकलाई हलसम्म ल्याएर कीर्तिमानी रचेको छ । बाबु–छोराबीचको भावुक सम्बन्धमा बनेको यस फिल्मलाई दर्शकले औधी रुचाए । यस वर्ष सबैभन्दा कम टिकट बिक्री हुने फिल्मचाहिँ ‘शिरफूल’ बन्यो, जसले जम्मा ८९ वटा टिकट बिक्रीबाट १८ हजार ५ सय रुपैयाँ आम्दानी गरेको देखिन्छ ।यसैगरी गत वर्ष साउन ५ मा प्रदर्शनमा आएको ‘ए ढाक्रे दाइ’ का जम्मा १७ वटा टिकट बिक्री भएको बक्स अफिस तथ्यांकमा देखिन्छ । यसबापत सो फिल्मले कुल २ हजार ६ सय ५० रुपैयाँ संकलन गरेको थियो । २०८२ मा नेपाली फिल्मको कुल टिकट बिक्री संख्या ५८ लाख नाघेको छ र यो अघिल्लो वर्षभन्दा २४ लाखले बढी हो ।यसले पनि नेपाली फिल्म हेर्न हलहरूमा जाने दर्शकको संख्या उल्लेखनीय रूपमा बढेको देखाउँछ । तथापि, युवाहरूको विदेश पलायन र ओटीटीका कारण विदेशी फिल्म हेर्ने दर्शक घट्नुलाई फिल्म क्षेत्रले अर्थपूर्ण ढंगले हेरिरहेको छ ।"
फिल्ममा महिला युग,"काठमाडौँ — नेपाली फिल्मको महिला पात्रमा मेरो मनमा पहिलोपल्ट आउने सम्झना भुवन चन्द दिदीको हो । मलाई लाग्छ, त्यो बेला भुवन दिदीहरूले कसरी आँट गर्नुभयो होला ? कसरी उहाँहरूले आफूलाई स्थापित गर्नुभयो होला ? म त्यस समयको समाज र वातावरण सम्झन्छु ।महिला कलाकारप्रति समाजको दृष्टिकोण नै नकारात्मक रहेको त्यस समयमा पुरुषलाई नै महिला पात्रमा उतार्ने गरिन्थ्यो । अभिनेत्री बन्न भुवन दिदीहरूले लिएको त्यो आँट सामान्य थिएन । आज पनि फिल्म क्षेत्रमा आउन धैर्य र आँट चाहिन्छ ।नेपाली फिल्मको इतिहास ‘आमा’ बाट सुरु हुन्छ । त्यो महिला केन्द्रित फिल्म थियो । फिल्मको सुरुवातमै महिला भूमिका अगाडि सारिएको देखिन्छ । यसबाट फिल्ममा महिलाको भूमिका सुरुदेखि नै ‘अन्डरभ्यालु’ गरिएको होइन भनेर बुझ्न सकिन्छ ।तर फेरि पनि, धेरै फिल्म ‘बिक्री’ हुने हिसाबले बनाइन्छन् । कथाभन्दा पनि बजार प्राथमिक हुन पुग्छ । त्यही भएर कहिलेकाहीं पुरुषभन्दा महिला पात्र देख्दा दर्शकको भावुकता बढ्ने भएकाले त्यतिबेला महिला केन्द्रित फिल्म बनाइएको हो कि जस्तो लाग्छ ।भुवन चन्ददेखि चैतन्य, बसुन्धरा दिदीहरू हुँदै नेपालमा रंगीन फिल्मको प्रवेश भयो । पहिलो रंगीन फिल्म ‘कुमारी’ पनि महिलाबाटै सुरुवात भएको छ । सुरुवातीताका महिलालाई दया, हिंसाको पात्र वा अन्य कुनै पारिवारिक भूमिकामा देखाइन्थ्यो । समयक्रमसँगै महिलालाई सशक्त, विद्रोही, चुनौती दिने पात्रका रूपमा फिल्ममा देखाउन थालियो ।फिल्म समाजकै एउटा अंश हो । समाजभन्दा बाहिर फिल्म बन्दैन । राजनीतिक, सामाजिक परिवर्तनको प्रत्यक्ष असर फिल्ममा पर्ने गर्छ । फिल्म बिस्तारै परिस्कृत हुँदै गयो । महिलालाई रोनाधोना र दयाको पात्रमा मात्र सीमित गर्न छाडियो । फिल्ममा महिलालाई ‘मोर सेलिङ’ का रूपमा देखाउन थालियो ।८०–९० को दशकतिर नेपाली फिल्ममा बलिउडको प्रभाव पर्न थालेको देखिन्छ । आइटम डान्स, ग्ल्यामर, सौन्दर्यप्रतिको आकर्षणका कारण महिला पात्रलाई पनि त्यही रूपमा प्रस्तुत गर्न थालियो । यही समयमा फिल्ममा महिला पात्रले विद्रोह गर्न थाले– समाजको परिभाषालाई तोड्न सक्ने सशक्त र साहसी नारीका रूपमा महिला कलाकार स्थापित हुन थाले ।करिस्मा मानन्धर, रेखा थापा, अरुणिमा लम्सालहरूको प्रवेशसँगै महिला पात्रहरूले फिल्मलाई बोकेर हिँड्न थाले । मुख्य पात्र भएर उनीहरूले कथामा रोल देखाउन थाले । रोइरहेको, दुःख पाइरहेको पात्रबाट माथि उठेर महिला पात्र घरबाहिर निस्कन थाले । दर्शकले यस्ता पात्रलाई मन पराउँदै गए । निर्माता–निर्देशकको पनि सोच बदलिन थाल्यो ।मैले फिल्ममा १५ वर्ष बिताइसकेकी छु । मैले पहिलो पटक फिल्म ‘स्वर’ मा अभिनय गरें । त्यो म्युजिक ब्यान्डसम्बन्धी नयाँ सोचमा बनेको फिल्म थियो । तर मेरा लागि त्यस फिल्मको भूमिकाले खास केही दिन सकेन । म केवल पुरुष पात्रको प्रेमिकाको भूमिकामा थिएँ । त्यस फिल्मपछि मसँग धेरै प्रश्न उब्जिए– के महिला पात्र सधैं अरूको भावनाका लागि मात्रै हुने ? पुरुषको प्रेमिकाका रूपमा मात्रै देखिनुपर्ने ?मैले गरेको दोस्रो फिल्ममा आर्यन सिग्देलसँग मेरो समान भूमिका थियो । त्यसपछि पनि म सशक्त महिला पात्रका रूपमा प्रस्तुत हुन थालें । फिल्म निर्माणमा मैले पाइला टेक्दै गर्दा पनि महिलालाई मुख्य पात्रका रूपमा उभ्याउने प्रयास गरें । मैले निर्माण गरेको ‘कोहलपुर एक्सप्रेस’ महिलाले कमेडी गर्न सक्छन् भन्ने मान्यता स्थापित गर्ने प्रयास थियो । त्यसअघि कमेडियन भनेपछि पुरुष मात्र भन्ने बुझाइ थियो । ‘कोहलपुर एक्सप्रेस’ त्यो परम्पराविरुद्धको एक पाइला थियो ।मैले निर्माण गरेको ‘बोक्सीको घर’ मा पनि महिला पात्रको मुख्य भूमिका छन् । महिला निर्माता भएर आउँदा महिला केन्द्रित फिल्म बनाउन सकियोस् भन्ने हुने रहेछ । तर महिला निर्देशक र निर्माता महिलामा मात्र सीमित हुन पनि सकिँदैन । कथावस्तुअनुसार फिल्म बन्छन्, फिल्ममा विविधता पनि हुनुपर्छ । महिला निर्देशक, निर्माता कम भएकाले पनि महिला केन्द्रित फिल्म कम भएको स्वीकार गर्न भने सकिन्छ ।पछिल्लो समय महिला केन्द्रित फिल्म बन्ने क्रम बढेको छ, जुन राम्रो संकेत हो । महिला पात्रलाई सोचेर कथा लेखिन्छ, कथा बुनिन्छ । निर्माता र निर्देशक फिल्म बनाउन तयार छन् । दर्शकले पनि स्वीकार गरिरहेका छन् । फिल्ममा महिलाको युग आएको महसुस हुन्छ ।एउटा फिल्म चल्यो भने त्यही किसिमका फिल्म बनाउने ‘ट्रेन्ड’ नेपाली फिल्म क्षेत्रमा देखिन्छ । कमेडी चलेपछि कमेडी मात्र, ‘बोक्सीको घर’ चलेपछि महिला केन्द्रित मात्र । यसले विविधता घटाउँछ । दर्शकले पनि नयाँ स्वाद खोज्छन् । त्यसैले ध्यान दिनुपर्ने के छ भने महिला केन्द्रित भन्ने बहानामा एकैखालका चरित्र दोहोरिन हुँदैन ।फिल्म क्षेत्रमा अझै पनि पारिश्रमिकमा असमानताको समस्या छ । महिलालाई रहरले फिल्ममा आएको भन्ने बुझाइ छ । पुरुषलाई चाहिँ ‘प्रोफेसनल’ मानिन्छ । महिलाले पनि परिवार, करिअर र समाजको जिम्मेवारी बोकेका छन् भनी बुझ्ने गरिँदैन । आज पनि फिल्ममा हिरो खोजिन्छ, हिरोइन भने सधैं पूरक पात्र बनाइन्छ । अब भने महिलाले अडान लिन सक्नुपर्छ । पारिश्रमिकमा समानता खोज्ने समय भइसकेको छ । स्थापित कलाकारहरूले आवाज उठाउनुपर्छ ।फिल्म समाजको ऐना हो । समाजमा परिवर्तन हुने कुराले फिल्म निर्माणमा प्रभाव पार्छ । समाजमा परिवर्तन हुँदै गएको फेसन शैलीको प्रभाव फिल्ममा देखिन्छ । पहिले साडी, गुन्युँचोलीमा महिलालाई देखाइन्थ्यो । पारिवारिक भूमिकामा महिलालाई देखिने भएकाले त्यस समयमा त्यही पहिरन ठीक थियो होला ।तर अहिले जे सहज हुन्छ, त्यही लगाउने शैली पछ्याउन थालिएको छ । सुटिङमा महिलाका लागि वातावरण र व्यवहार पनि परिवर्तनशील छ । पहिला सेटमा महिला पात्रले हेयर, ड्रेस, मेकअप सबै आफैं मिलाउनुपर्थ्यो । कहिलेकाहीं पुरुष साथीहरूले तन्ना ओढेर कपडा चेन्ज गराइदिन्थे । अहिले त्यस्तो असहजता छैन ।नेपाली फिल्ममा महिलाको दृष्टिकोणमा परिवर्तन हुँदै गएको छ । महिला पात्र अब सशक्त छन्, उनीहरूसँग आफ्नो कथा छ, आत्मविश्वास छ । समाज र चेतनाको विकाससँगै फिल्ममा महिलाको भूमिका अझ फराकिलो र सशक्त हुँदै जानुपर्छ ।"
न्युयोर्कमा नेपाली जनजातिको सांस्कृतिक साँझ,"अमेरिका — नेपालका आदिवासी जनजाति समुदायले अमेरिकाको न्युयोर्कमा मौलिक संस्कृति प्रस्तुत गरेका छन् ।न्युयोर्कको उडसाइडमा नेपाल आदिवासी जनजाति महासंघ (फिप्ना) अमेरिकाले शुक्रबार आयोजना गरेको आदिवासी जनजाति सांस्कृतिक साँझमा आदिवासी जनजातिका १८ समूहले मौलिक संस्कृति र नृत्य प्रस्तुत गरे । डम्फु र टुंगना बजाउँदै तामाङ सेलो र डोलक बजाउँदै नाचिएको सोई ढोले सोईले नेपालको सांस्कृतिक विविधतालाई अमेरिकामा जीवन्त बनाएको थियो । त्यस्तै कुमारी नाच, शेर्पा नाचसँगै मगर संस्कृति झल्किने नृत्यले कार्यक्रमलाई रोचक बनाएको थियो । कार्यक्रममा सहभागीहरु मौलिक भेषभूषामा उपस्थित भएका थिए ।सन् २००५ मा स्थापना भएको नेपाल आदिवासी जनजाति महासंघ न्युयोर्कको सबैभन्दा ठूलो नेपाली संस्था हो । ग्लोबल जनजाति महासंघको नाममा गठन भएको यो संस्था सन् २००७ मा नेपाल आदिवासी जनजाति महासंघ बनेको हो । महासंघले नेपालको कला, संस्कृति, भेषभूषा, परम्परा र भाषा संरक्षण, संवर्धन एवं पुस्तान्तरणमा महत्वपूर्ण योगदान दिँदै आएको छ भने नेपालमा विभिन्न परिस्थितिमा सहयोग गरिरहेको छ ।फिप्नाका अध्यक्ष तोरण गुरुङको अध्यक्षतामा सञ्चालन भएको सांस्कृतिक साँझको समन्वय एवं व्यवस्थापन महासचिव दीपक चौधरीले गरेका थिए । कार्यक्रममा न्युयोर्क महानगरका स्थानीय प्रतिनिधिको पनि उपस्थिति रहेको थियो । फिप्नालाई न्युयोर्क महानगर डिस्ट्रिक्ट ३० का काउन्सिल म्यान रोबर्ट होल्डेनले सर्टिफिकेट अफ रिकग्निसन हस्तान्तरण गरेका थिए ।फिप्नाका अध्यक्ष गुरुङले अमेरिकामा रहे पनि आफ्नो भाषा, संस्कृति र परम्परालाई निरन्तरता दिने भन्दै दोस्रो पुस्तालाई पनि आफ्नो संस्कृतिप्रति गर्व गर्ने वातावरण बनाउने दाबी गरे । अध्यक्ष गुरुङले जुलाई ९ मा न्युयोर्कमा आदिवासी जनजाति दिवसको आयोजना गरिएको र यो दिवसलाई ऐतिहासिक बनाउन सबैलाई आग्रह गरे ।महासचिव चौधरीले सम्पूर्ण संघसंस्थाहरुलाई अझै सक्रिय भएर लाग्न आग्रह गर्दै त्यसको नेतृत्वका लागि फिप्ना सधैं तयार रहेको बताए ।"
बेइजिङमा 'टुरिजम प्याकेज' बेच्दै नेपाली व्यवसायी,"बेइजिङ — अन्तर्राष्ट्रिय ट्राभल प्रदर्शनी (बीआईटीई-२०२५) चीनको राजधानी बेइजिङस्थित छाओयाङ जिल्लामा पर्ने चाइना अन्तर्राष्ट्रिय प्रदर्शनी केन्द्रमा चलिरहेको छ ।शुक्रबारदेखि सुरुप्रदर्शनीको ऊर्जा, जलस्रोत तथा सिँचाइमन्त्री दीपक खड्का शनिबार अवलोकन गर्न पुगेका थिए ।शाङ्हाई सहयोग संगठन अन्तर्गत ऊर्जामन्त्रीस्तरीय सम्मेलनमा भाग लिन चीन आएका मन्त्री खड्का चच्याङ प्रान्तबाट व्यक्तिगत यात्राका सिलसिलामा बेइजिङ आएका यो मौका जुरेको थियो । शनिबार प्रदर्शनीस्थलमा बेइजिङस्थित नेपाली दूतावासका कर्मचारीहरू पनि पुगेपछि नेपाली प्रदर्शकहरु उत्साहित भए ।नेपाल पर्यटन बोर्डका वरिष्ठ प्रबन्धक सुमन घिमिरेले छिमेकी मुलुक चीन नेपालका लागि पहिलेदेखि पर्यटकीय स्रोत मुलुक भएकाले चीनमा आयोजना हुने कुनै पनि पर्यटन प्रवर्धनमूलक कार्यक्रमलाई प्राथमिकतामा राखेको बताए । घिमिरेका अनुसार नेपालले कला, संस्कृति, होलिडे, बुद्धिजम लगायतका विषयलाई पर्यटन प्याकेजमा राखेको छ ।पर्यटन बोर्डका वरिष्ठ अधिकृत गोपाल पोखरेलका अनुसार यो प्रदर्शनीबाट धेरै पर्यटकीय प्याकेज सेल हुने प्रतीक्षामा ट्राभल एजेन्सीहरू छन् ।नेपालले तीन दिने मेलामा उच्च गुणस्तरका पर्यटन सेल पहिचान गर्ने, सहकार्य बैठक आयोजना गर्ने र बीटूबी सत्रहरू राखेर नेपालको विविध सौन्दर्य प्रदर्शन गरिरहेका छन् ।प्रदर्शनी स्थलमा पर्ल होलिडेज प्रालि, आउटसाइन एडभेन्चर प्रालि, नेपाल हिमालयन इन्टरनेशनल ट्राभल कम्पनी प्रालि, जर्नी डीएमसी प्रालि, हिमालय सेफ्टी ट्रेक्स एन्ड एक्सपिडिसन प्रालि, ड्र्यागन होलिडेज प्रालि, एक्सेसिबल एडभेन्चर प्रालि/फ्रेन्ड्स एडभेन्चर टोली प्रालिले टुरिजम प्याकेज सेल गरिरहेको पर्ल होलिडेका रामशरण न्यौपानेले कान्तिपुरलाई बताए ।‘पर्यटनले संसारलाई जोड्छ, बेइजिङले विश्वको ध्यान मोड्छ’ भन्ने नारा राखिएको यस प्रदर्शनीमा नेपाल सहित जापान, माल्दिभ्स, रूस, क्युबा, काजकिस्तान, भियतनाम लगायतका देश र क्षेत्रका पर्यटन उद्यमी, एजेन्सीहरू, पर्यटन उत्पादन आपूर्तिकर्ताहरू र पर्यटन सेवा ब्रान्ड प्रदर्शनीमा आकर्षित भएका छन् । प्रदर्शनी आज सकिँदै छ ।"
न्युयोर्कको सडकमा नेपाली मेला,"अमेरिका — अमेरिकाको मुख्य सहर न्युयोर्कमा शनिबार एकदिने नेपाली मेला आयोजना गरिएको छ । न्युयोर्कको ज्याक्सन हाइटस्थित सडकमा नेपाली खाना, संस्कृति र मौलिकताको प्रचार गर्ने उद्देश्यले ‘हिमालयन स्ट्रिट एवम् हाम्रो मेला’ आयोजना गरिएको हो ।निम्जी, ओम र दिपेनको संयुक्त आयोजनामा आयोजित उक्त मेलामा नेपाली खाना, मौलिक वस्तुहरू, सांस्कृतिक पहिचान झल्काउने सामग्रीहरू साथै नेपाल प्रतिनिधित्व गर्ने विभिन्न स्टलहरू राखिएका थिए । ३७ वटा स्टल रहेको मेलामा नेपाली, भारतीय, दक्षिण एसियालीमूलका समुदायसँगै पर्यटकहरूको समेत घुइँचो लागेको थियो ।मेलामा नेपाली सांगीतिक ब्यान्ड र स्थानीय नेपाली मूलका कलाकारहरूले प्रस्तुत गरेको कार्यक्रमले अमेरिकी नागरिकहरू समेत झुमेका थिए ।मेलामा न्युयोर्क राज्यका सांसद स्टेफन रागा र क्वीन्स नगर अध्यक्ष डोनोभान रिचर्ड्स जुनियरको सह प्रायोजन तथा न्युयोर्कस्थित नेपाल सरकार पर्यटन प्रवर्द्धकको सहकार्य रहेको थियो । मेलालाई प्रभावकारी बनाउन ‘एनवाई नेपाली काम पोस्ट’ र ‘च्याम्पियन मार्सल आर्ट्स क्लब’ले पनि सहकार्य गरेका थिए ।नेपालको पर्यटन प्रवर्द्धन, अमेरिकामा नेपाली वस्तुहरूको पहुँच विस्तार तथा स्थानीय नेपाली व्यवसायको प्रवर्द्धनका लागि मेला आयोजना गरिएको आयोजक दिपेन्द्र लामाले जानकारी दिए । मेलाले नेपाली व्यवसायी तथा नेपालका मौलिक वस्तुहरूको व्यापारलाई प्रत्यक्ष रूपमा फाइदा पुर्‍याएको दाबी पनि उनले गरे ।मेलाले नेपालको पर्यटन प्रवर्द्धनमा महत्त्वपूर्ण भूमिका निर्वाह गरेको न्युयोर्कका लागि नेपाल सरकारका पर्यटन प्रवर्द्धक गोकुल श्रेष्ठले बताए । ‘आगामी दिनमा आयोजना गरिने मेलालाई थप प्रभावकारी बनाइनेछ,’ उनले भने, ‘अर्को पटक स्टल थप्नेछौँ र स्थानीयको सहभागिता अझै बढाउनेछौँ ।’मेलामा प्रदर्शन गरिएका वस्तुहरू तथा नेपालका मौलिक खानाले स्थानीय नागरिकलाई आकर्षित गरेको आयोजकहरूको दाबी छ । मेलामा नेपालसम्बन्धी विभिन्न जानकारीमूलक पुस्तकहरू समेत वितरण गरिएको थियो । मेला स्थानीय सरकारका प्रतिनिधि तथा राज्यसभा सांसदहरूले अवलोकन गरेका थिए ।"
नेपाल-अस्ट्रेलिया व्यापार सहकार्यबारे भिक्टोरियामा कार्यक्रम,"काठमाडौँ — नेपाल र अस्ट्रेलियाबीचको अन्तर्राष्ट्रिय व्यापारिक सहकार्य, सांस्कृतिक आदान–प्रदान र आपसी संलग्नता प्रवर्द्धन गर्ने उद्देश्यले अस्ट्रेलियाको भिक्टोरिया राज्यमा अन्तर्राष्ट्रिय व्यापार मञ्चले एक कार्यक्रम गरेको छ ।भिक्टोरियास्थित विन्डम सिटी काउन्सिलको स्पार्क इनोभेसन हबमा आयोजित कार्यक्रम वेरिबी व्यापार तथा पर्यटन संघ (डब्लुबीटीए) र अस्ट्रेलियन काउन्सिल फर मल्टिकल्चरल इन्टरप्रेन्योर्स (एसीएमई) ले संयुक्त रूपमा गरेको हो । कार्यक्रममा नेपालबाट धौलागिरी एड्भेन्चर सहयोगीको रूपमा जोडिएको थियो ।कार्यक्रमका विशेष आकर्षणको रूपमा त्रैमासिक म्यागेजिन 'फ्रम हिमालयज टु ओसन' (हिमालदेखि महासागरसम्म) सार्वजनिक गरिएको थियो । म्यागेजिनमा नेपाल–अस्ट्रेलिया सम्बन्धका विविध पाटाहरू समेटिएको‌ छ।म्यागेजिनमा द्विपक्षीय सम्बन्ध, कूटनीति, संस्कृति, व्यापार, पर्यटन, उद्यमशीलता, युवा सहभागिता तथा साझा उपलब्धिबारे सामग्री समावेश छन् । कार्यक्रमका वाल्टर एस. विलागोन्जालो (ओएएम) ले यस्ता मञ्चहरूले विभिन्न देशका उद्यमीहरूबीच संवाद र सहकार्यलाई प्रोत्साहन गर्ने बताए ।पूर्वमेयर तथा काउन्सिलर जेनी बरेरा, बीना महार्जन, सल्लाहकार जिम ग्रिसबर्ट, रामकुमार श्रेष्ठ, इयान ग्रीन (ओएएम), रिनु मोक्तान लगायतका वक्ताहरूले नेपाल–अष्ट्रेलिया सहकार्यलाई थप मजबुत बनाउने विषयमा जोड दिए ।कार्यक्रमका अवसरमा धौलागिरी एड्भेन्चर प्रालि र मौलिक फिल्म्स प्रालिका तर्फबाट दान घिसिङले‌ वाल्टर एस. विलागोन्जालो, डेबोरा डिकिन्सन र राजेन्द्र महार्जनलाई नेपाल अस्ट्रेलिया सम्बन्धमा उल्लेखनीय योगदानको लागि सम्मान गरे । त्यस अवसरमा घिसिङले वेरबरीमा एसियाली महोत्सव गर्ने घोषणा समेत गरे ।काउन्सिलर ज्यासमिन हिलले कार्यक्रममा सहभागी सबैलाई धन्यवाद दिँदै विन्डम सिटीको बहुसांस्कृतिक समुदायको भूमिकाबारे चर्चा गरिन् । कार्यक्रममा नेपाली र अस्ट्रेलियन विभिन्न संस्थाका प्रतिनिधिहरूको उपस्थिति थियो ।"
चीनको खुनमिङमा जारी दक्षिण एक्स्पो मेलामा नेपालको उपस्थिति,"बेइजिङ — नेपालको सक्रिय सहभागिता रहने गरेको चीन-दक्षिण एसिया एक्स्पो बिहीबारदेखि चीनको दक्षिणी युनान प्रान्तको खुनमिङ सहरमा सुरू भएको छ ।सन् २०१३ मा प्रथम संस्करण आयोजना हुँदा तत्कालीन उपराष्ट्रपति परमानन्द झाले उपस्थिति जनाएको यो एक्स्पो चीनले दक्षिण एसियालाई बजार प्रवर्द्धन गर्न सुरुवात गरेको एउटा मञ्च हो । एक्स्पोसँगै २९औं खुनमिङ आयात-नियात मेला पनि जारी छ ।विगतमा उपराष्ट्रपति, सभामुख, मन्त्री लगायतको उपस्थिति रहने एक्स्पोको नवौं संस्करणमा भने नेपालबाट राजदूतको सहभागिता रह्यो । चिनियाँ राष्ट्रिय जन कांग्रेसको स्थायी समितिका उपाध्यक्ष वाङ तोङमिङले उद्घाटन समारोहमा बोल्दै दक्षिण एसियाली देशका नेता तथा व्यापारिक प्रतिनिधिहरूलाई स्वागत गरे ।उनले हालैका वर्षहरूमा चीन र दक्षिण एसियाली देशहरूले खुलापन, सहयोग र समावेशीकरणको भावनालाई पालना गरेको बताउँदै विभिन्न क्षेत्रमा व्यावहारिक सहयोगलाई गहन पारिएको, आर्थिक तथा व्यापारिक विकासको राम्रो गति कायम राखिएको र सबै देशका जनतालाई फाइदा पुग्ने परिणामहरू हासिल गरेको कुरा औंल्याए । उनले भने, ‘दुई पक्षबीचको पारस्परिक लाभदायक सहयोगले चीन र दक्षिण एसियाली जनताबीचको परम्परागत मित्रतालाई गहिरो बनाउन बलियो जग बसालेको छ । क्षेत्रीय विकासका लागि उदाहरण स्थापित गरेको छ ।’चीनले दक्षिण एसियाली देशहरूको विकाससँग आफ्नो विकासलाई अझ नजिकबाट एकीकृत गर्ने इच्छा प्रकट गर्दै वाङले शान्ति, समृद्धि, सुन्दरता र मित्रताको आधारमा चीनले निरन्तर रणनीतिक पारस्परिक विश्वास बढाउने, बहुपक्षीयताको दृढतापूर्वक रक्षा गर्ने, व्यावहारिक सहयोग, पारस्परिक सिकाइ र लाभलाई सक्रिय रूपमा अघि बढाउने सुनाए । उनले थपे, ‘छिमेकी देशहरूको लागि साझा भविष्य भएको समुदायको निर्माणलाई गर्ने र सुखद भविष्य सिर्जना गर्ने चीनको अभिलाषा हो ।’समारोहमा चीनका लागि नेपाली राजदूत कृष्णप्रसाद ओलीले सहभागिता जनाए ।ओलीले चीन र नेपालबीच दौत्य सम्बन्ध स्थापनाको भएको ७०औं वार्षिकोत्सव भएको स्मरण गर्दै व्यापार, पर्यटन, कृषि, ऊर्जा, सूचना प्रविधि, कनेक्टिभिटी, स्वास्थ्य लगायतका क्षेत्रमा चिनियाँ लगानी सहयोग अपेक्षित भएको बताए । नेपाल भूपरिवेष्ठित नभएर चीनसँगको सहकार्य भूजडित भएको भन्दै उनले पोखरा र खुनमिङ सहरबीच सहर सम्बन्ध रहेको र त्यहाँस्थित चिनियाँ नागरिकलाई नेपाल भ्रमणको निम्तो दिए ।क्षेत्रीय आदानप्रदानका लागि चीनले राम्रो मञ्च उपलब्ध गराएको भन्दै राजदूत ओलीले प्राकृतिक स्रोत, सांस्कृतिक विविधता, जीवन्त बजार तथा विशाल सम्भाव्यताका कारण दक्षिण एसियासँग सहयोग र सहकार्य बढाउनु आवश्यक रहेको चर्चा गरे ।साझा विकासका लागि एकता र सहयोग भन्ने नाराका साथ नवौं चीन-दक्षिण एसिया एक्स्पो जुन १९ तारिखदेखि २४ तारिखसम्म जारी रहनेछ । चीनको वाणिज्य मन्त्रालय र युनान प्रान्तीय जनसरकारले संयुक्त रूपमा आयोजना गरेको यो गतिविधि नै चीन र दक्षिण एसियाली देशहरूबीचको महत्त्वपूर्ण आर्थिक र व्यापारिक आदानप्रदान गतिविधिमध्ये एक हो । अफगानिस्तान, भुटान, बंगलादेश, लाओस, म्यानमार, माल्दिभ्स, श्रीलंका, युएई भियतनाम लगायत देशहरूले विभिन्न मञ्च तथा प्रदर्शनीमा भाग लिएको एक्स्पोमा नेपालबाट १२० भन्दा बढी प्रदर्शकहरूले सहभागिता जनाएका छन् ।मेलाका कूल १७ पेभेलियनमा राखिएका १२ सय स्टलमध्ये १२० स्टलमा नेपाली व्यवसायीले हस्तकला, बुद्ध मूर्ति, चिया, कफी, पस्मिना, काष्ठकला, मूर्तिकला, थाङ्का, नेपाली कागजका उत्पादन, रुद्राक्ष, बुद्धचित्त, जडीबुटी लगायतका वस्तुहरू प्रदर्शनीमा राखेका छन् । हस्तकलात्मक वस्तुहरुको महत्त्व घट्दै गएको र नेपालको राजनीतिक तहबाट पनि बेवास्ता हुँदै आएकाले पहिलेको तुलनामा व्यापारिक सरगर्मी कम भएको प्रदर्शनमा सहभागी युनाइटेड ह्यान्डीक्राफ्ट इन्डस्ट्रिजका सुरेश ढकालले कान्तिपुरसँग बताए । उनले भने, ‘नेपालको नयाँ उत्पादन नै केही भएन । त्यसमाथि राजनीतिक वातावरणले पनि प्रभाव पारेको छ ।’नेपालबाट पनि प्रदर्शनीप्रति खासै चासो नदेखाइएकोमा उनले खल्लो लागेको बताए । हरेक देशका प्रतिनिधिहरूले आआफ्ना स्टलमा पुगेर हौसला बाँड्दै हिँडेको भन्दै उनले भने, ‘प्रदर्शनीमा सबैभन्दा ठूलो ४ वटा कक्ष मेरै छन्, तर कुनै नेपाली विशिष्ट पाहुनाको अनुहार देखिएको छैन ।’प्रदर्शनको पहिलो दिन सीमित अवलोकनकर्ताले मात्रै प्रवेश पाएको, दोस्रो दिन वर्षा भएकोले शनिबार वा आइतबारको बिदामा व्यापार बढ्ने आसमा उनी छन् ।प्रथम एक्स्पो २०१३ मा उपराष्ट्रपति झा, २०१४ मा प्रधानमन्त्री सुशील कोइराला, २०१५ मा वाणिज्यमन्त्री सुनीलबहादुर थापा, २०१६ मा उपराष्ट्रपति नन्दबहादुर पुन, सन् २०१७ मा बाह्य मुलुक अन्तर्गत काठमाडौंमा, २०१८ मा पुनः पुन, २०१९ २०२३ मा रामसहायप्रसाद यादवले, २०२४ मा राष्ट्रिय सभाकी उपाध्यक्ष विमला घिमिरेले भाग लिएकी थिइन् । बाह्य मुलुक र कोरोना महामारी बाहेक प्रायः सबैजसो एक्स्पोमा नेपालको उच्च सहभागिता रहने गरेको नेपाल-चीन कार्यकारी परिषद्का अध्यक्ष अनुपरञ्जन भट्टराईले स्मरण गरे ।चाइना डेलीका अनुसार बिहीबारदेखि चीनको दक्षिण पश्चिममा जारी एक्स्पोका विभिन्न फोरममा ७३ देश, क्षेत्र र अन्तर्राष्ट्रिय संस्थाका प्रतिनिधिहरूका साथै २,५०० भन्दा बढी उद्यमहरूको सहभागिता छ।"
बेइजिङमा चीन-नेपाल सगरमाथा साहसिक पर्यटन तथा संस्कृति कार्निभल,"बेइजिङ — विश्वको सर्वोच्च शिखर सगरमाथाका चिनियाँ आरोहीहरूले हिमालमा बढ्दो प्रदूषण तथा अनियन्त्रित भीडभाडप्रति चिन्ता प्रकट गरेका छन् । बेइजिङस्थित नेपाली राजदूतावासले आयोजना गरेको चीन-नेपाल सगरमाथा साहसिक पर्यटन तथा संस्कृति कार्निभल-२०२५ मा सहभागी पर्वतारोहीहरूले आफ्नो हिमाल आरोहणको अनुभव सुनाउँदै जलवायु परिवर्तनका कारण पग्लँदो हिउँ र बढ्दो प्रदूषणतर्फ नेपाल सरकारले ध्यान दिनुपर्ने सुझाव दिए ।चीनको शनचन माउन्टेनियरिङ तथा आउटडोर स्पोर्ट्स् एसोसियसन र द पेलिओटसँग मिलेर नेपाली दूतावासले ३ जना नेपाली र ७० भन्दा बढी चिनियाँ पर्वतारोहीहरूलाई आमन्त्रण गरेको थियो । कार्यक्रममा नेपालको परम्परागत संस्कृति झल्किने विशेष प्रस्तुती गराइएको थियो । चीनमा अध्ययनरत विभिन्न विद्यार्थीहरूको समूहले नेपाली मौलिक गीतसंगीतमा परम्परागत नृत्य देखाए । समता बज्राचार्य, अनुश्री कुइँकेल, चेतना तिवारी, यशस्वी बज्राचार्य, श्रेया बेलबासे र आर्जु खड्काले स्वागत नृत्य देखाएपछि नेपालबाट संस्कृति, पर्यटन तथा नागरिक उड्ययनमन्त्री बद्री पाण्डेले भिडियो सन्देश पठाए ।चीनका लागि नेपाली राजदूत कृष्णप्रसाद ओली र भिडियोमार्फत् नेपालका लागि चिनियाँ राजदूत छन सोङले नेपाल-चीन मित्रता र पर्यटकका लागि नेपालको हिमाली पर्यटन तथा हिमाली आकर्षणबारे चर्चा गरे । कार्यक्रममा बान्के फाउन्डेसन तथा डीप-रक् ग्रुपका मानार्थ अध्यक्ष एवं संस्थापक वाङ् श्ले सम्बोधन गरे भने राजदूत ओलीले तयार पारेको गीत ‘हिमालय’ प्रस्तुत गरिएको थियो । नेपाल पर्यटन बोर्डकी वरिष्ठ प्रबन्धक अर्चना केसीले प्रस्तुति दिइन् भने ‘नेपाल की छोरी हुँ म’ बोलको सांस्कृतिक नृत्यमा सबिना गोपालीले नेपाली दूतावासदेखि केही मिटरको दूरीमा रहेको फोर सिजन होटलको हल तताइदिइन् ।कार्यक्रममा चिनियाँ तथा नेपाली पर्वतारोहीहरुले आफ्नो यात्रा अनुभव सुनाउनुका साथै नेपालको पर्वतारोहण पर्यटनका संभाव्यताबारेमा जानकारी दिए । कार्यक्रममा भाग लिनका लागि नेपालबाट चर्चित आरोही पूर्णिमा श्रेष्ठ सहित मिङ्मा शेर्पा र मिङ्मा जी बेइजिङ आएका थिए ।एकै सिजनमा तीन पटक सर्वोच्च शिखर सगरमाथा आरोहण गरेकी पर्वतारोही तथा पत्रकार पूर्णिमा श्रेष्ठले सगरमाथासहित विश्वका विभिन्न हिमाल आरोहण गरिसकेकी छन् । कार्यक्रम अवधिमा ३ जना नेपाली पर्वतारोहीका साथै ७० जना चिनियाँ आरोही र पेलिओट अध्यक्ष, शनचन माउन्टेनियरिङ तथा आउटडोर स्पोर्टस् सम्बद्ध पदाधिकारीहरूलाई सम्मान गरिएको थियो ।सांस्कृतिक मारुनी नृत्य ‘वारि तुँवालो पारी तुवाँलो’बाट अम्बिका घिमिरेले दर्शकको मन जितेकी थिइन् भने इसिमोड र सगरमाथा प्रदूषण नियन्त्रण समितिले तयार पारेको ‘सेभ द स्नो’ विषयक घोषणा जारी गरियो । साथसाथै इसिमोडका पेमा ग्यात्सो डीजी, एसपीसीसीका छिरिङ शेर्पालगायतले भिडियो सन्देश दिए । पर्वतारोहीका भिडियो वृत्तचित्र पनि सो अवसरमा देखाइएको थियो ।"
बेइजिङस्थित श्वेत चैत्यमा सांस्कृतिक सप्ताह,"बेइजिङ — नेपाल-चीन दौत्य सम्बन्ध स्थापनाको ७०औं वर्षगाँठ एवम् चिनियाँ सांस्कृतिक सम्पदा दिवसको उपलक्ष्यमा बेइजिङस्थित अरनिकोकृत श्वेत चैत्य परिसरमा शनिबारदेखि सांस्कृतिक सप्ताह सुरू भएको छ ।बेइजिङस्थित नेपाली राजदूत कृष्णप्रसाद ओली, बेइजिङ नगर सम्पदा विभाग, क्यापिटल सङ्ग्रहालय र श्वेत चैत्य व्यवस्थापन कार्यालयका पदाधिकारीहरु लगायतले संयुक्त रुपमा सांस्कृतिक सप्ताहको सुरूवात गरेका छन् ।कार्यक्रमलाई सम्बोधन गर्दै चीनका लागि नेपाली राजदूत ओलीले सांस्कृतिक प्रदर्शन र आदानप्रदानले नेपाल चीन साझा सांस्कृतिक सम्पदाहरूलाई अझ समृद्ध बनाउने विश्वास प्रकट गरे । उनले भने, ‘यसले हाम्रो पारस्परिक समझदारी र सद्भावनालाई बढावा दिनेछ र युवा पुस्ताहरूमा मित्रतालाई अगाडि बढाउनेछ ।’नेपाल र चीनबीचको पुरानो सामाजिक-सांस्कृतिक र जनस्तरीय सम्बन्धलाई सम्बोधन गर्ने ऐतिहासिक स्मारकहरूमध्ये १३औं शताब्दीमा नेपाली वास्तुकार अरनिकोले बनाएको श्वेत चैत्य र शान्सी प्रान्तको माउन्ट वुथाईमा रहेको चैत्य युगौंदेखि दुई देशबीचको आत्मीयताको गाथा भएको राजदूत ओलीले बताए ।नेपाल र चीन बीचको मित्रता शान्तिपूर्ण सहअस्तित्वका पाँच सिद्धान्तमा आधारित रहेको भन्दै राजदूत ओलीले नेपाल सधैं एक-चीन नीतिमा प्रतिबद्ध रहेको सुनाए ।पाँचौं शताब्दीमा चिनियाँ भिक्षुहरू फा सियान र सुआन चाङले हिमालय पार गरेको र नेपाली विद्वान बुद्धभद्रले चीन यात्रा गरेको स्मरण गर्दै उनले राजकुमारी भृकुटीको तिब्बत साइनो चीन नेपाल जोड्ने अर्को अध्याय भएको चर्चा गरे ।ऐतिहासिक सांस्कृतिक अन्तरक्रियाहरूमा आधारित भएर कनेक्टिभिटी, पर्यटन, शैक्षिक आदानप्रदानका क्षेत्रहरू विस्तृत भएको बताउँदै ओलीले भने, ‘बेल्ट एन्ड रोड इनिसिएटिभ र ग्लोबल डेभलपमेन्ट इनिसिएटिभमा नेपालको समर्थनले हाम्रो सम्बन्धलाई अझ सुदृढ बनाएको छ । चीनले नेपाललाई एक विश्वसनीय मित्र र लामो समयदेखिको विकास साझेदारको सहयोग गरेको छ ।’काठमाडौंबाट भिडियो सन्देश जारी गर्दै चिनियाँ राजदूत छन सुङले सन् २०२५ मा चीन र नेपालबीच कूटनीतिक सम्बन्ध स्थापना भएको ७०औँ वर्षगाँठ हुनुका साथै आपसी सम्बन्ध मजबुत रहेको चर्चा गरे । दुई सभ्यताहरूबीचको आदानप्रदान र पारस्परिक सिकाइलाई प्रवर्द्धन गर्न, जनता-जनताबीचको आदानप्रदानलाई विस्तार गर्न र हिमालयपारिको चीन-नेपाल मित्रतालाई नयाँ उचाइमा पुर्‍याउन यस्ताखालका कार्यक्रम विशेष उपयोगी हुने पनि उनको धारणा थियो ।कार्यक्रममा नेपाली दूतावासकी मिनिस्टिर रोशन खनाल, प्रथम सचिव मनहरी दंगाल लगायत पदाधिकारीहरू, काम वा अध्ययनका सिलसिलामा यहाँ रहेका नेपालीहरू तथा बेइजिङ नगरपालिकाका सम्पदा संस्कृति हेर्ने निकायका जिम्मेवार व्यक्तिहरू, कार्यक्रममा भाग लिन आएको रोटरी क्लब अफ भादगाउँका प्रतिनिधिहरू लगायतको उपस्थिति थियो ।नेपाली दूतावासकी कन्सुलर सबिता नकर्मीले नेपालमा पर्यटन अवसर विषयक प्रस्तुति दिएकी थिइन् । चीन नेपालमा पर्यटक पठाउने दोस्रो ठूलो मुलुक भएको चर्चा गर्दै नकर्मीले नेपालको साहसिक, आध्यात्मिक तथा जैविक विविधतायुक्त पर्यटनले चिनियाँहरूको मन जित्नेमा दुई मत नरहेको बताइन् ।चीनमा जुन महिनामा सांस्कृतिक तथा प्राकृतिक सम्पदा दिवस मनाउने गरिन्छ । यसै सन्दर्भमा चीनका विभिन्न स्थलहरूले भव्य सांस्कृतिक गतिविधिहरूको आयोजना गर्छन् । बेइजिङ महानगरको सम्पदा ब्यूरोका साथै क्यापिटल सङ्ग्रहालय र श्वेतचैत्य व्यवस्थापन कार्यालय लगायतको सहकार्यमा सन् २०२५ बेइजिङ ह्वाइट प्यागोडा कल्चरल विक' कार्यक्रमको श्रृंखला जुन १४ देखि जुन २० सम्म बेइजिङ ह्वाइट प्यागोडा टेम्पलमा जारी रहनेछ ।कार्यक्रममा रोटरी क्लब अफ भादगाउँले उपहार स्वरुप स्वयम्भू चैत्य प्रदान गरेको थियो । स्वयम्भूको हस्तान्तरण गर्दै क्लबकी अध्यक्ष उमा कार्कीले नेपाल चीन सम्बन्ध थप प्रगाढ बन्ने विश्वास व्यक्त गरिन् । बुद्धले देखाएको बाटो अनुरुप दया, क्षमा, विश्वास र बुझाइ पनि आगामी दिनमा बढ्दै जाने उनको विश्वास थियो ।यस सांस्कृतिक सप्ताहमा प्रमुख पाँच खण्डहरू रहने जनाइएको छ । उद्घाटन समारोहपछि विशेष प्रदर्शनी, सांस्कृतिक अन्तर्क्रियाहरू, प्रदर्शनीलगायत १० भन्दा बढी सांस्कृतिक गतिविधि रहेको आयोजकले जानकारी दिएको छ ।"
पेरिसमा मनाइयाे कुमारीको रथ र लाखे नृत्यसहित नेपाली मेला,"काठमाडौँ — नेपालका विभिन्न जनजातिको वेशभूषा तथा संस्कृति झल्काउने नृत्य प्रदर्शन र विभिन्न नेपाली परिकारसहित पेरिसमा २०औं नेपाली मेला आयोजना गरिएको छ ।पेरिसको ब्वा द भाँसेन पार्कस्थित बुद्धको विशाल मूर्ति रहेको पार्कमा नेपाली सांस्कृतिक गृहले नेपालको प्रचार–प्रसार गर्न मेला आयोजना गरेको हो । शनिबार र आइतबार चलेको मेलामा नेपालीलगायत सयौं फ्रान्सेली सहभागी भए ।काठमाडौं उपत्यकाको मौलिक पर्व कुमारीको रथका साथै लाखे नाचले नेपाली र फ्रान्सेलीलाई विशेष आकर्षण गर्‍यो । मम, पानी रोटी, दालभात, सेलरोटी, चनाचटपटे, पकाउडा, लड्डु, पानीपुरी, अचारलागयत नेपाली परिकारले नेपालको यात्रा सम्झाएको फ्रान्सेलीहरुले बताए । नेपालका विविध क्षेत्रको प्रवद्र्धन र पर्यटनको प्रचार गर्न नेपालबारे विशेष विज्ञाता हासिल गरेका फ्रान्सेली र नेपालीले तामाङ संस्कृति, रोल्वालिङ क्षेत्र, नेपालको भूकम्पीय जोखिम, नेवारी संस्कृति, समुदायलगायत आधा दर्जनभन्दा बढी विषयमा प्रस्तुति दिए ।डोको, खर्पन, डालो, ढिकी, चर्खे पिङ, खाद्य सामग्रीलगायत नेपालका विभिन्न हस्तकलाका सामग्री प्रदर्शन र बिक्री गरिएको थियो । ‘भित्र झट्ट पस्दा त मलाई नेपालको कुनै गाउँ पसे जस्तो अनुभव भयो,’ सात पटका नेपाल भ्रमण गरेका फ्रान्सेली पत्रकार माथ्यु आलेख्जेन्डरले कान्तिपुरसित भने ।तामाङ सेलो, झ्याउरे, लोकगीतलगायत दर्जनौं गीतमा देखाइएको नृत्यले फ्रान्सेलीलाई विशेष आकर्षण गरेको थियो । साँझ सुकर्म सांगीतिक समूहले सांगीतिक साँझसमेत आयोजना गरेको थियो ।पेरिसस्थित नेपाली राजादूत सुधीर भट्टराईले नेपाली मेलाको उद्घाटन गर्दै नेपालमा १४२ जातजाति रहेको र त्यति नै भाषा बोलिने भएकाले पर्यटकका लागि विश्वमै एक आकर्षक थलोका रुपमा रहेको दाबी गर्दै फ्रान्सेलीहरुलाई नेपाल घुम्न आग्रह गरे। नेपालको भौगोलिक, सामाजिक, सांस्कृतिका विविधता र नेपालीले गर्ने अतिथि सत्कार विश्वकै अब्बल र अनुपम रहेको उनको भनाइ छ ।नेपाल, नेपाली संस्कृति र सम्पदाको प्रचारप्रसार गर्न र आफ्नो संस्कृति बालबालिकामा पुस्तान्तरण गर्न पनि मेला आयोजना गरिएको नेपाली सांस्कृतिक गृहका अध्यक्ष नन्द कुमार थेबेले कान्तिपुरलाई बताए ।"
पेरिसमा कुमारीको रथ र लाखे नृत्यसहित नेपाली मेला [तस्बिरहरु],"पेरिस — नेपालका विभिन्न जनजातिको भेषभूषा तथा संस्कृति झल्काउने नृत्य प्रदर्शन र विभिन्न नेपाली परिकारसहित पेरिसमा २० औँ नेपाली मेला सुरु भएको छ ।पेरिसको ब्वा द भाँसेन पार्कस्थित बुद्धको विशाल मूर्ति रहेको पार्कमा नेपाली सांस्कृतिक गृहले नेपालको प्रचारप्रसार गर्न यो मेला आयोजना गरेको हो । शनिबारदेखि दुई दिनसम्म चल्ने मेलामा सयौँ फ्रान्सेली लगायत नेपाली सहभागी भएका छन् ।काठमाडौं उपत्यकाको मौलिक पर्व कुमारीको रथका साथै लाखे नाचले नेपाली र फ्रान्सेलीलाई विशेष आकर्षण गर्‍यो । मम, पानी रोटी, दालभात, सेलरोटी, चनाचटपटे, पकाउडा, लड्डु, पानीपुरी, अचार लगायतका नेपाली परिकारले नेपालको यात्रा सम्झाएको फ्रान्सेलीहरूले बताए ।नेपालका विविध क्षेत्रको प्रवर्द्धन र पर्यटनको प्रचार गर्न नेपालबारे विशेष विज्ञाता हासिल गरेका फ्रान्सेली र नेपालीले तामाङ संस्कृति, रोल्वालिङ क्षेत्र, नेपालको भूकम्पीय जोखिम, न्यूआर संस्कृति र समुदायलगायत आधा दर्जनभन्दा बढी विषयमा प्रस्तुति गरेका थिए ।डोको, खर्पन, डालो, ढिकी, चर्खे पिङ, नेपालको खाद्य सामग्री लगायत नेपालका हस्तकलाका सामग्री प्रदर्शन र बिक्री गरिएको थियो । 'भित्र झ्वाट्ट पस्दा त मलाई नेपालको कुनै गाउँ पसेजस्तो अनुभव भयो' सात पटक नेपालको भ्रमण गरेका फ्रान्सेली पत्रकार माथ्यु आलेख्जेन्डरले कान्तिपुरसित भने ।तामाङ सेलो, झ्याउरे, लोक गीतलगायतका दर्जनौँ गीतमा देखाइएको नृत्यले फ्रान्सेलीहरूलाई विशेष आकर्षण गरेको थियो । साँझ सुकर्म सांगितिक समूहले सांगितिक साँझ आयोजना गरेको थियो ।नेपाली मेलाको उद्घाटन गर्दै पेरिसस्थित नेपाली राजदूत सुधीर भट्टराईले नेपालमा १४२ जनजाति समुदाय रहेको र १२४ भाषा बोलिने भएकाले पर्यटकहरूका लागि विश्वमै एक आकर्षण थलोका रूपमा रहेको भन्दै फ्रान्सेलीहरूलाई नेपाल घुम्न निम्ता गरे । उनले नेपालको भौगोलिक, सामाजिक, सांस्कृतिक विविधता र नेपालीले गर्ने अतिथि सत्कार विश्वकै अब्बल र अनुपम रहेको उल्लेख गरे ।नेपाल, नेपाली संस्कृति र सम्पदालाई प्रचारप्रसार गर्न र आफ्नो संस्कृति यहाँ जन्मेहुर्केका बालबालिकामा पुस्तान्तरण गर्न पनि यो मेला आयोजना गरिएको नेपाली सांस्कृतिक गृहका अध्यक्ष नन्दकुमार थेबेले कान्तिपुरलाई बताए । मेला आइतबार साँझसम्म चल्ने छ ।"
बग्दादमा राहदानी शिविर,"काठमाडौँ — नेपाली दूतावासले इराकको राजधानी बग्दादस्थित जादुयामा चार दिने राहदानी शिविर आयोजना गरेको छ । शिविरमा ४७ जना नेपालीको राहदानी नवीकरण गरिएको थियो । राहदानीको म्याद समाप्त भएकालाई नेपाल फर्कनको यात्रा अनुमति जारी गरिएको थियो ।इराकको मामिला हेर्ने कुवेतस्थित नेपाली दूतावासले शिविरका लागि प्रथम सचिव प्रेमराज गौतम र तृतीय सचिव नविन पराजुलीलाई बग्दाद पठाइएको थियो ।गैरआवासीय नेपाली संघ, इराकको समन्वयमा राहदानी शिविर आयोजना गरिएको थियो । एनआरएनए इराकले राहदानी शिविरका लागि दूतावासबाट टोली पठाइदिएकोप्रति परराष्ट्रमन्त्री आरजु राणा देउवा, राजदूत घनश्याम लम्सालप्रति आभार व्यक्त गरेको छ ।"
वालिङमा एकीकृत पाठ्यक्रम तालिम,"स्याङ्जा — कक्षा १–३ मा अध्यापन गराउने शिक्षकलाई एकीकृत पाठ्यक्रम तालिम संचालन गरिएको छ । रुम टु रिडको प्राविधिक सहयोगमा स्याङ्जाको वालिङ नगरपालिकाले एकीकृत पाठ्यक्रमसम्बन्धी १० दिने कष्टमाइज्ड तालिम संचालन गरेको हो ।शिक्षामा गुणात्मक सुधार ल्याउने उद्देश्यले संचालन गरिएको तालिममा नगरभित्र रहेका ६१ वटा सामुदायिक विद्यालयका कक्षा १–३ मा अध्यापन गराउने शिक्षकको सहभागिता रहेको थियो । असार ५ देखि दुई चरणमा तालिम आयोजना गरिएको हो ।नगर उपप्रमुख कविता तिवारी गैरेले नगरपालिकाले शैक्षिक सुधारका लागि नयाँ कार्यक्रम थप गर्ने योजना अघि सारेको बताइन् । पोसाकमा एकरुपता ल्याउन सामुदायिक विद्यालयका विद्यार्थीलाई पोसाक वितरण गर्ने, प्रत्येक विद्यालयमा योगाभ्यास संचालन गर्ने र सामुदायिक विद्यालयमा संस्थागतजस्तै शैक्षिक गतिविधि संचालन गर्ने तिवारीले सुनाइन् ।रुम टुरिड कार्यक्रम निकै प्रभावकारी रहेको बताउँदै उपप्रमुख तिवारीले आगामी दिनमा कक्षा १–३ का विद्यार्थीले नेपाली मात्र नभई अंग्रेजी विषय पनि स्पष्ट र शुद्ध पढ्ने बानीको विकास गराउने योजना सुनाइन् ।रुम टु रिडले गत वर्ष वालिङ नगरभित्रका २० सामुदायिक विद्यालयमा कार्यक्रम संचालन गरेको थियो । विद्यार्थीमा पढ्ने बानीको विकास र नेपाली उच्चारण शुद्ध भएको कारण यस वर्ष पनि थप २० विद्यालयमा रुम टु रिडको कार्यक्रम संचालन भएको हो ।एकीकृत पाठ्यक्रमसम्बन्धी तालिममा रुम टुरिडको प्राविधिक सहयोगले शिक्षकलाई नयाँ शिक्षण विधि, विद्यार्थीको सक्रिय सहभागिता र पाठ्यक्रमको उद्देश्यअनुसार सिकाई रणनीति विकासमा सहयोग पुर्‍याउने शिक्षा अधिकृत दुर्गा न्यौपानेले बताइन् ।"
विश्वविद्यालय सभामा दुईजना मात्रै स्ववियु सभापति किन ?,"काठमाडौँ — विश्वविद्यालय सभामा स्वतन्त्र विद्यार्थी युनियनका दुई सभापति मात्रै राखिने विद्यमान प्रणाली त्रुटिपूर्ण रहेको भन्दै त्रिचन्द्र क्याम्पसका स्ववियु सभापति गोविन्द कोइरालाले कुलपति एवं प्रधानमन्त्री केपी ओलीलाई पत्राचार गरेका छन् ।अहिले विश्वविद्यालय सभामा दुई जना मात्रै स्ववियु सभापति राख्ने प्रचलन छ । तर ती दुईजना सभापति कसरी छनौट हुन्छन् र कसरी तिनीहरुले देशभरका सम्पूर्ण स्ववियु सभापतिको प्रतिनिधित्व गर्न सक्छन् भन्ने विषय स्पष्ट छैन । अध्यक्ष कोइरालाले विश्वविद्यालय सभामा प्रतिनिधित्व गर्ने दुईजनाको छनौट खुला प्रतिस्पर्धा वा कुनै विधिको निर्वाचनबाट हुनुपर्ने माग गरेका छन् । उनले त्रिवि विद्यार्थी कल्याण परिषद्मा हुने प्रतिनिधित्वको विषयमा पनि कुनै नियम, छनौट प्रणाली वा कार्यविधि नबनेको भन्दै यसलाइ सच्याउनुपर्ने बताएका छन् । विश्वविद्यालय सभामा हुने मनोनयनका विषयमा सभापति कोइरालाले त्रिवि सूचना महाशाखासँग जानकारी मागिएको तर यसबारे कुनै उत्तर नपाएको गुनासो पनि प्रधानमन्त्रीसमक्ष गरेका छन् । कुलपति ओलीलाई सम्बोधन गरिएको पत्रमा लेखिएको छ, 'त्रिवि सभामा प्रतिनिधित्व हुने जस्तो संवेदनशील कुरामा ‌औपचारिक तथा लोकतान्त्रिक प्रक्रियाको अभाव हुनु गैरजिम्मेवार एवं त्रासद् विषय हो ।'सभापति कोइरालाले यस विषयमा कुनै टुंगो नलागेमा स्ववियु सभापतिहरु कानुनी तथा अदालती बाटो अपाउन बाध्य हुने पनि पत्रमा उल्लेख गरेका छन् ।"
एसईईको नतिजा एक साताभित्र सार्वजनिक गर्ने तयारी,"भक्तपुर — यसवर्षको माध्यमिक शिक्षा परीक्षा (एसईई) को नतिजा एक साताभित्र सार्वजनिक गर्ने तयारी भएको छ । राष्ट्रिय परीक्षा बोर्डअन्तर्गत सानोठिमीस्थित परीक्षा नियन्त्रण कार्यालय कक्षा १० का परीक्षा नियन्त्रक गणेशप्रसाद भट्टराईले एसईई परीक्षाको नतिजा सार्वजनिक गर्ने अन्तिम तयारीका साथ तीव्र गतिमा काम भइरहेको बताए ।उत्तरपुस्तिका परीक्षण र सम्परीक्षणको काम सकेर प्राप्तांक इन्ट्री गर्ने काम भइरहेको बताउँदै उनले भने, 'हामीले असारको तेस्रो साताभित्र नतिजा सार्वजनिक गर्ने गरी डेटलाइन तयार गरेका हौँ, कर्मचारी साथीहरूले डबल सिफ्टमा तीव्र गतिले काम गरिरहनुभएको छ । अहिले नम्बर इन्ट्रि गर्ने र रुजु गर्ने काम भइरहेको छ । काम छिटो सकियो, प्रविधिले साथ दियो भने तेस्रो सातादेखि अगाडि तानेर एक साताभित्र नतिजा सार्वजनिक गर्न सकिन्छ, त्यसैका लागि दिनरात काम भइरहेको छ ।'असार ६ गतेभित्रमा नतिजा सार्वजनिक गर्नेगरी कार्यतालिका बने पनि गत २०८१ को चैत २० देखि ०८२ वैशाख १७ गतेसम्म शिक्षकले काठमाडौँमा सडक आन्दोलन गरेको सडक आन्दोलन गरेका कारण नतिजा प्रकाशनमा ढिलाइ हुन पुगेको हो ।गत २०८१ को चैत ७ देखि चैत १९ गतेसम्म सञ्चालन भएको एसईई परीक्षामा करिब पाँच लाख १० हजार विद्यार्थी सहभागी भएका थिए ।"
कर्णाली स्वास्थ्य विज्ञान प्रतिष्ठानको उपकुलपतिमा १५ जनाको आवेदन,"जुम्ला — कर्णाली स्वास्थ्य विज्ञान प्रतिष्ठान शिक्षण अस्पताल जुम्लाको उपकुलपतिमा १५ जनाको आवेदन परेको छ । स्वास्थ्य तथा जनसंख्या मन्त्रालयअन्तर्गत रहेको सिफारिस समितिको सचिवालयमा मंगलबार ५ बजेसम्म १५ जनाको आवेदन परेको हो ।डा. अरुणकुमार सिंहले पनि कर्णाली स्वास्थ्य विज्ञान प्रतिष्ठानको उपकुलपति हुनको लागि आवेदन दिएका छन् ।इच्छुक योग्य उम्मेदवारलाई आवेदन दिन गत बुधबार सार्वजनिक सूचना आह्वान गरिएको थियो । कर्णाली, बीपी कोइराला, पाटन र पोखरा स्वास्थ्य विज्ञान प्रतिष्ठानमा उपकुलपति नियुक्ति प्रक्रिया अघि बढाइएको स्वास्थ्य तथा जनसंख्या मन्त्रालयले जनाएको छ ।कर्णाली स्वास्थ्य विज्ञान प्रतिष्ठानको उपकुलपतिमा आवेदन दिनेहरुमा प्रध्यापक डा. सेशनन्द सञ्जेल, डा. उत्सव चापागाईं, प्राध्यापक डा. प्रमोदकुमार सर्राफ, डा. पवजजंग रायमाझी, डा. पुजन रोकाया, डा. सूर्यमान मेन्याङ्बो, डा एलिजा श्रेष्ठ, डा. डबलबहादुर धामी, डा. कालु शर्मा सुवेदी, डा. विष्णुप्रसाद शर्मा रहेका छन् ।यसैगरी डा. प्रमोद यादव, डा. श्रीकृष्ण गिरी, डा. लक्ष्मीनारायण सिंह र डा. अरुणकुमार सिंहले पनि उपकुपतिमा आवेदन दिएका हुन् ।यसअघि उपकुलपतिको आवेदन दिएका डा. पुजन रोकाया कर्णाली स्वास्थ्य विज्ञान प्रतिष्ठानको अस्पताल निर्देशक हुन् । डा. डबलबहादुर धामी निमित्त उपकुलपति तथा शिक्षाध्यक्ष हुन् । यसअघि कर्णाली स्वास्थ्य विज्ञान प्रतिष्ठानको उपकुलपति डा. मंगल रावल थिए ।"
विदेशी सम्बन्धन लिएर सञ्चालित कलेजमाथि छानबिन गर्न माग,"काठमाडौँ — नेपाल विद्यार्थी संघ (नेविसंघ) ले विदेशी सम्बन्धन लिएर नेपालमा सञ्चालित कलेजका गतिविधिमाथि छानबिन गर्न माग गरेको छ । त्यस्ता कलेजहरूले विदेशी सम्बन्धनको नाममा ठगी गरिरहेको र त्यस्ता कार्यमा सरकारी संयन्त्रकै संरक्षण रहेको नेविसंघको आरोप छ ।बुधबार नेविसंघका केन्द्रीय सदस्य भूपेन्द्रसिंह थेबे नेतृत्वको टोलीले शिक्षा विज्ञान तथा प्रविधिमन्त्री रघुजी पन्तलाई भेटेर ध्यानाकर्षण पत्र बुझाउँदै विदेशी नामधारी, स्तरहीन र शंकास्पद संस्थाहरूलाई अनुगमन गरी नियमनको दायरामा ल्याउन माग गरेको हो ।नेविसंघले त्यस्ता कलेजहरूमाथि तत्कालै अनुगमन गरी कारबाहीको प्रक्रिया अघि बढाउन मन्त्रालयको ध्यानाकर्षण गराएको छ । संघले एकातिर देशका गौरवशाली विश्वविद्यालयलाई स्रोत, साधन र अधिकारविहीन बनाइएको, र अर्कोतिर विदेशी कलेजहरूले मनलाग्दी विद्यार्थी भर्ना गर्ने र मनपरी शुल्क लिएर अभिभावकको रगत–पसिनाको कमाइ चुस्ने गरिरहेकोप्रति आक्रोश व्यक्त गरेको छ ।नेविसंघले यो विषय केवल भर्ना र शुल्कको मात्र नभइ नेपालको राष्ट्रिय स्वाभिमान, शैक्षिक सार्वभौमिकता र भविष्यको पुस्तामाथिको संगठित हमला भएको समेत जनाएको छ । 'नेपाली मुद्रा विदेश पलायन भइरहेको छ, हाम्रा आफ्नै प्राज्ञिक संस्थाहरूको अपमान भइरहेको छ र भविष्यमा कुनैपनि अन्तर्राष्ट्रिय निकायमा मान्यता नपाउने कागजको खोस्टोलाई 'विश्वस्तरीय डिग्री' भनेर बेचिँदैछ,’ नेविसंघले बुझाएको ज्ञापनपत्रमा लेखिएको छ, 'यो बौद्धिक उपनिवेशीकरण र शैक्षिक लुटतन्त्रलाई राज्य आफैँले संरक्षण गरिरहेको हाम्रो ठहर छ ।'संघले विदेशी सम्बन्धनका नाममा खुलेका सम्पूर्ण कलेजहरूको वैधानिकता, आर्थिक कारोबार र शैक्षिक गुणस्तरमाथि छानबिन गर्न तत्काल एक उच्चस्तरीय न्यायिक छानबिन आयोग गठन गर्न माग गरेको छ ।अन्तर्राष्ट्रियस्तरमा शंकास्पद र वरीयतामा नपरेका विश्वविद्यालयसँग सम्बन्धन लिएका कलेजलाई तत्काल कालोसूचीमा राखी सम्बन्धन खारेज गर्नसमेत संघले माग गरेको छ । नेविसंघले तत्कालै शिक्षा ऐन जारी गर्न र शिक्षा क्षेत्रको सुधारका लागि सरकारले विगतदेखि गर्दै आएका प्रतिबद्धता पूरा गर्नसमेत मन्त्री पन्तको ध्यानाकर्षण गराएको छ ।"
त्रिविमा २ सय ७५ उपप्राध्यापक माग्दा ९१ मात्रै पदपूर्ति,"काठमाडौँ — त्रिभुवन विश्वविद्यालय सेवा आयोगले विभिन्न सङ्कायअन्तर्गतका विषयमा २ सय ७५ उपप्राध्यापक माग्दा ९१ जना मात्रै स्थायी पदपूर्ति हुने भएका छन् ।आयोगले सञ्चालन गरेको परीक्षामा समग्रमा ३३ प्रतिशत आवेदक मात्रै उत्तीर्ण भएको प्रशासकीय प्रमुख विष्णु अर्यालले जनाए ।‘कतिपय विषयमा माग सङ्ख्या भन्दा बढी उम्मेदवारमा पनि पास भएका छन्,’ उनले भने, ‘कतिपय विषयमा माग सङ्ख्याअनुसार लिखित परीक्षामा नै उत्तीर्ण नभएपछि पद रिक्त रहने भएको छ ।’आयोगले पछिल्लो पटक २ सय ७५ उपप्राध्यापक पदमा विज्ञापन खुलाएको थियो । लोकसेवा आयोगको सहभागितामा सञ्चालित लिखित परीक्षामा ९१ जना उत्तीर्ण भएका हुन् भने १ सय ८४ पद रिक्त जाने भएको छ ।कानुन, सूचना प्रविधि, कम्प्युटर एप्लिकेसन, इतिहास, खेलविज्ञान, परामर्श मनोविज्ञान, हिन्दी, अर्थशास्त्र शिक्षा, इतिहास शिक्षा, जनसङ्ख्या शिक्षा, मैथिली र विज्ञान शिक्षा विषयमा पास प्रतिशत शून्य रहेको छ ।सेवा आयोगले उपलब्ध गराएको तथ्याङ्कअनुसार कानुनमा २२ जना उपप्राध्यापक माग गर्दा एक जना पनि पास भएनन् । ३० जना लिखित परीक्षामा सहभागी भएका थिए । इतिहासमा २ जना, कम्प्युटर एप्लिकेशनमा २ जना उपप्राध्यापक माग गर्दा पास सङ्ख्या शून्य रह्यो ।ठूलो सङ्ख्यामा पदपूर्तिका लागि दरखास्त आह्वान गरेका विषयमा पनि आवश्यक सङ्ख्यामा पदपूर्ति हुन सकेको छैन । व्यवस्थापन सङ्कायअन्तर्गत ७५ जना उपप्राध्यापकका लागि विज्ञापन माग्दा ५ जना मात्रै उत्तीर्ण भएको आयोगको तथ्याङ्क छ ।अंग्रेजी विषयका लागि २५ जना माग्दा ७, अर्थशास्त्रमा १५ जना उपप्राध्यापक माग्दा १२, अंग्रेजी शिक्षामा १४ जना माग्दा १२ जना, समाजशास्त्रमा १२ जना माग्दा ११ जना लिखित परीक्षामा सफल भएका छन् । गणित शिक्षामा ८ जनाका लागि विज्ञापन आह्वान गर्दा २ जना, जनप्रशासनमा ८ पदमध्ये १ पदमा मात्रै, नेपाली शिक्षामा ८ पदमा ३ जना मात्रै उत्तीर्ण भए । सेवा आयोगले २०७७/०७८ मा प्रकाशित विज्ञापनको नतिजा सार्वजनिक गरेको हो ।"
विद्यालय सुधार्ने नेतृत्व स्थानीय तहले लिनु पर्छ : मुख्यमन्त्री सिंह,"महोत्तरी — मधेश प्रदेशका मुख्यमन्त्री सतिशकुमार सिंहले स्थानीय तहले विद्यालय तहको शिक्षा अवस्था सुधार्ने नेतृत्व लिनुपर्ने बताएका छन् ।'मधेशका जनशक्ति अन्य जिल्लाहरुमा शिक्षा, स्वास्थ्य र प्राविधिक क्षेत्रको नेतृत्व गर्थ्यो तर अहिले मधेशकै शिक्षा अवस्था नाजुक बनेको छ,' मुख्यमन्त्री सिंहले भने,‘मधेशका जिल्लाहरु असाक्षर छन् । सरकारी विद्यालयमा भर्ना भएपछि अभिभावक र विद्यालयका शिक्षकले जिम्मेवारी पूरा भएको ठान्दा सामुदायिक विद्यालयको शाख संकटमा परेको छ । एक अर्कालाई देखाएर जिम्मेवारीबाट पन्छिने परम्पराले विद्यालय तहको पढाइ प्रभावित भएको छ ।’ शिक्षक र अभिभावकको लापरबाहीका कारण विद्यालय तहका विद्यार्थी लागूऔषधको दुर्व्यसनमा फसेको मुख्यमन्त्री सिंहले बताए ।महोत्तरीको औरही नगरपालिकाको १६ औं नगरसभामालाई मंगलबार सम्बोधन गर्दै मुख्यमन्त्री सिंहले शिक्षा सुधार हुने स्थानीय तह धनी साबित हुने बताए । 'विद्यालयको शिक्षा सुधार गर्ने मुख्य जिम्मेवारी शिक्षकको काँधमा छ,' उनले भने, ‘विद्यालयको शिक्षा स्तर र विद्यालय तहमै फैलिएको लागूऔषधको दुर्व्यसनलाई सामाजिक रुपमै सुधार्नुपर्ने समय आएको छ ।’ मधेश प्रदेशका निजी विद्यालयहरु विद्यार्थीको क्षमता बढाउनुभन्दा पनि पढेको प्रमाणपत्र मात्रै उपलब्ध गराउन सीमित भएको टिप्पणी गरे ।सामुदायिक विद्यालयको पढाई र निजी विद्यालयको वैधता विषयमा स्थानीय तहका प्रमुख, उपप्रमुख र प्रशासकीय अधिकृतले अनुगमन गर्नुपर्नेमा सिंहले जोड दिए । औरही नगरपालिकाको नगरसभामा नगर प्रमुख प्रदीपकुमार खड्काले आर्थिक वर्ष २०८२/८३ का लागि ४५ करोड २७ लाख ७७ हजार बजेट प्रस्तुत गरेका छन् ।"
मध्यविन्दु नगरपालिकामा ‘हाम्रो खुसी पाठ्यक्रम’ लागू,"काठमाडौँ — पूर्वी नवलपरासीस्थित मध्यविन्दु नगरपालिकाले आधारभूत तहमा ‘हाम्रो खुसी पाठ्यक्रम’ लागू गरी पठनपाठन सुरु गरेको छ ।भारतको दिल्लीमा सञ्चालन भइरहेको खुसी पाठ्यक्रम नेपालका विद्यालयमा पनि लागू गर्ने कार्य प्रारम्भ गर्ने मध्यविन्दु पहिलो नगरपालिका बनेको हो । स्थानीय सरकार सञ्चालन ऐनले स्थानीय तहलाई स्थानीय पाठ्यक्रम निर्माण गरी लागू गर्ने अधिकार दिएको छ । सोहीअनुसार स्थानीय पाठ्यक्रमकै रूपमा ‘हाम्रो खुसी पाठ्यक्रम’ लागू गरिएको मेयर भीमलाल अधिकारीले जानकारी दिए ।२०८१ साउनदेखि कक्षा १ देखि ८ सम्म लागू गरिएको सो पाठ्यक्रमले विद्यार्थी, अभिभावक र शिक्षकमा व्यवहारिक र सकारात्मक प्रभाव परेको उनले बताए । मानव मूल्य मान्यता, व्यवहार, प्रकृति, संस्कार, संस्कृति, आनीबानी आदिलाई समेटेर पाठ्यक्रम तयार पारिएको छ ।नगरपालिकाभित्र सामुदायिक र निजी गरी ६५ वटा विद्यालयमा पहिलो घण्टीमा हरेक दिन ३० मिनेट सो विषयको पठनपाठन हुने गरेको छ । गण्डकी प्रदेश सरकारले पनि सो पाठ्यक्रमलाई मुख्यमन्त्री नवप्रवर्तन कार्यक्रममा समेटेको छ । २०८१ भदौको पहिलो साता शिक्षा, विज्ञान तथा प्रविधिमन्त्री विद्या भट्टराईले पाठ्यक्रमको शुभारम्भ गरेकी थिइन् ।दिल्ली भ्रमणको क्रममा सो पाठ्यक्रमबाट प्रभावित भई लागू गरिएको मेयर अधिकारीले जनाए । पाठ्यक्रम निर्माण गर्नुअघि शिक्षकसहित नगरपालिकाका जनप्रतिनिधिको टोलीले दिल्लीका विद्यालयहरूको अवलोकन भ्रमणसमेत गरेको थियो । शिक्षकसहित विज्ञहरूसँग विभिन्न चरणमा छलफल र अध्ययनपछि पाठ्यक्रम तयार गरिएको नगरपालिकाले जनाएको छ ।मध्यविन्दुले सो पाठ्यक्रम लागू गरेपछि कास्की, स्याङ्जालगायत जिल्लाका स्थानीय तहहरूले पनि ‘हाम्रो खुसी पाठ्यक्रम’प्रति चासो देखाएका छन् । असल, सजग, नैतिकवान र इमानदार नागरिक तयार पार्ने उद्देश्यले सो पाठ्यक्रम लागू गरिएको मेयर अधिकारीले बताए ।'बालबालिकालाई असल नागरिक बनाउन कक्षा १ देखि नै सिकाइने गरिएको छ । सैद्धान्तिकभन्दा व्यवहारिक रूपमा विद्यार्थीलाई खुसी हुने कला सिकाउने पाठ्यक्रम तय गरिएको हो,' उनले भने ।विद्यार्थीका लागि भने ‘हाम्रो खुसी पाठ्यक्रम’को पाठ्यपुस्तक छैन । शिक्षकका लागि पाठ्यक्रमअनुसार हाते पुस्तक तयार पारिएको छ । विद्यालयमा सो विषय पठनपाठन गराउन स्रोत शिक्षक चयन गरिएका छन् ।शिक्षा महाशाखाका प्रमुख उपसचिव पद्मराज आचार्यले राष्ट्रिय पाठ्यक्रम प्रारूप, २०७६ अनुसार स्थानीय पाठ्यक्रमकै रूपमा ‘हाम्रो खुसी पाठ्यक्रम’ तय गरिएको जनाए । बालबालिकामा ज्ञान, सीप, मानव मूल्य मान्यता, बानी, व्यवहार, आचरण परिवर्तन तथा सकारात्मक सोचको विकास गर्न पाठ्यक्रमले सहयोग पुर्‍याउने उनले बताए । सो विषयको परीक्षा र मूल्याङ्कन भने नहुने व्यवस्था गरिएको छ ।नगरपालिकाले पाठ्यक्रम कार्यान्वयनको अवस्था मूल्याङ्कन गर्न पाठ्यक्रम विकास तथा अनुसन्धान केन्द्रसमेत स्थापना गरेको छ । कक्षा १ देखि ८ सम्मका बालबालिकामा सकारात्मक प्रभाव परेको भन्दै कक्षा ९–१० मा पनि लागू गर्न विद्यार्थी र अभिभावकले माग गरेका छन् भन्ने ‘हाम्रो खुसी पाठ्यक्रम’ कार्यक्रम संयोजक लक्ष्मी पाण्डेले बताइन् ।यसअघि नगरपालिकाले ‘हाम्रो मध्यविन्दु’ स्थानीय पाठ्यक्रम लागू गरे पनि त्यसको पूरकका रूपमा ‘हाम्रो खुसी’ पाठ्यक्रम लागू गरिएको जनाइएको छ । देशभरका स्थानीय तहहरूले आफू अनुकूल स्थानीय पाठ्यक्रम निर्माण गरी लागू गर्दै आएका छन् ।"
पब्लिक क्याम्पस चलाउने जिम्मा प्रदेश सरकारलाई दिइयोस् : मुख्यमन्त्री आचार्य,"दाङ — लुम्बिनी प्रदेशका मुख्यमन्त्री चेतनारायण आचार्यले पब्लिक क्याम्पस चलाउने जिम्मा प्रदेश सरकारलाई दिनुपर्ने बताएका छन् । उच्च शिक्षा क्षेत्रको सुदृढीकरणका लागि नीतिगत, संरचनात्मक र व्यवहारिक सुधारमा प्रदेश सरकार सक्रिय रहेको उल्लेख गर्दै उनले पब्लिक क्याम्पस सन्चालानमा प्रदेश सरकार सक्षम रहेको धारणा व्यक्त गरे ।शनिबार देउखुरीस्थित ऐरावती बहुमुखी क्याम्पसमा पब्लिक क्याम्पस प्राध्यापक संघ नेपाल लुम्बिनी प्रदेश समितिको आयोजनामा भएको प्रदेशस्तरीय भेलालाई सम्बोधन गर्दै उनले उच्च शिक्षाको गुणस्तर अभिवृद्धिका लागि सरकार र पब्लिक क्याम्पसबीच सहकार्य आवश्यक रहेको बताए ।`प्रदेश सरकारले पब्लिक क्याम्पसको शैक्षिक तथा भौतिक सुधारका लागि निरन्तर ध्यान दिँदै आएको छ । अब नीतिगत सुधार गरेर यसको जिम्मेवारी प्रदेश सरकारलाई दिए राम्रो हुन्छ,´ उनले भने,`प्रदेश सरकारले अनुदानको रूपमा पब्लिक क्याम्पसलाई सहयोग गर्न खोजेको छ तर कानुनी अड्चनहरू छन् । यसलाई सुधार गरेर सहकार्य बढाउन सकिन्छ ।´सामुदायिक क्याम्पसहरू आधारभूत तहका नागरिकका छोराछोरीलाई उच्च शिक्षामा लैजाने प्रमुख माध्यम भएको भन्दै उनले प्रदेशबाट नियमित सहयोगका लागि कानुनी अड्चन हटाउनु आवश्यक रहेको बताए । उनले पब्लिक क्याम्पसको जिम्मा प्रदेश सरकारलाई दिनुपर्ने माग निरन्तर संघीय सरकारसमक्ष राखिँदै आएको पनि उल्लेख गरे । `हामीले बारम्बार संघीय सरकारसँग भनिरहेका छौँ । पब्लिक क्याम्पसको जिम्मा प्रदेश सरकारलाई दिइयोस्,´ उनले भने,`माध्यमिक शिक्षासम्म हामीले लगानी गरेका छौँ तर कानुनले हामीलाई चिनेको छैन । कक्षा १२ सम्मको जिम्मा स्थानीय तहलाई दिइएको छ । सम्पूर्ण उच्च शिक्षाको जिम्मा संघीय सरकारसँग छ । यस्तो अवस्थामै पनि हामीले आफ्नो धर्म निर्वाह गर्दै आएका छौँ ।´शिक्षा क्षेत्रको विकासबिना समृद्ध लुम्बिनी प्रदेशको सपना पूरा हुन नसक्ने आत्मबोधका साथ सरकारले नीति निर्माण गरिरहेको आचार्यले बताए । शिक्षा ऐन आउँदा स्थिति अझ स्पष्ट हुने विश्वास व्यक्त गर्दै उनले प्रदेश सरकारले शिक्षा क्षेत्रमा अधिकार खोजिरहेको बताए । `अहिले प्रदेश सरकार अधिकारविहीन जस्तै अवस्थामा छ । हामीलाई पब्लिक क्याम्पस सञ्चालनको जिम्मेवारी दिइयो भने त्यो जिम्मेवारी हामी पूरा गर्न तयार छौँ,´ उनले भने,`विद्यालय स्थानीय तहले सञ्चालन गरून् । विश्वविद्यालय र आङ्गिक क्याम्पसको जिम्मेवारी संघीय सरकारले लेओस् । तर पब्लिक क्याम्पस चलाउने जिम्मा प्रदेश सरकारलाई दिइयोस् ।´मुख्यमन्त्री आचार्यले सामुदायिक क्याम्पसको दिगो भविष्य र शैक्षिक गुणस्तर सुधारका लागि मर्जर (गाभ्ने) नीति आवश्यक रहेको पनि बताए ।"
पूर्वाञ्चल विश्वविद्यालयको रजिस्ट्रारमा मिश्र नियुक्त,"काठमाडौँ — प्रधानमन्त्री केपी शर्मा ओलीले पूर्वाञ्चल विश्वविद्यालयको रिक्त रजिस्ट्रार पदमा प्राध्यापक कल्याणी मिश्र त्रिपाठीलाई नियुक्त गरेका छन् ।विश्वविद्यालयका कुलपतिसमेत रहेका प्रधानमन्त्री ओलीले उपकुलपति प्राध्यापक बिजुकुमार थपलियाको सिफारिसमा विश्वविद्यालयको ऐन, २०५० बमोजिम लमजुङ घर भई हाल चितवन निवासी मिश्रलाई आज नियुक्त गरेका हुन् ।मिश्रले बागवानी विषयमा त्रिभुवन विश्वविद्यालयबाट सन् २०१६ मा विद्यावारिधि गरेकी थिइन् । उनी विभिन्न अनुसन्धान र प्रकाशन कार्यमा पनि संलग्न छन् ।"
काठमाडौं विश्वविद्यालयका ११२९ विद्यार्थी दीक्षित,"काठमाडौँ — काठमाडौं विश्वविद्यालयको ३०औं दीक्षान्त समारोहको दोस्रो चरणमा १,१२९ जना विद्यार्थी दीक्षित भएका छन्  । शुक्रबार विश्वविद्यालयको केन्द्रीय परिसर, धुलिखेलमा आयोजित दीक्षान्त समारोहमा उनीहरूलाई उपाधि प्रदान गरिएको हो ।समारोहमा उत्कृष्ट नतिजा हासिल गर्ने विद्यार्थीलाई प्रधानमन्त्री तथा विश्वविद्यालयका कुलपति केपी शर्मा ओलीले स्वर्ण पदक प्रदान गरेका थिए । दीक्षित तथा स्वर्ण पदक प्राप्त गरेका विद्यार्थीलाई बधाई तथा शुभकामना दिँदै उनले विश्वविद्यालयबाट प्राप्त शिक्षालाई व्यवहारमा उतार्न आग्रह गरे । ‘विश्वविद्यालयमा प्राप्त शिक्षाको सही सदुपयोग गर्नुहोस्, नवप्रवर्तनको क्षेत्रमा उपयोग गर्नुहोस्,’ उनले भने, ‘देश र समाजका लागि सदैव सकारात्मक काम गर्नुहोस् ।’विद्यार्थीलाई सैद्धान्तिक शिक्षासँगै व्यवहारिक शिक्षाको पनि आवश्यकता रहेको उनले बताए । ‘विश्वविद्यालयमा आर्जन गरेको ज्ञानलाई अब व्यवहारमा उतार्ने समय आएको छ,’ उनले भने, ‘यहाँसम्मको अध्ययनपछि अब आफ्नै व्यवहारबाट धेरै कुरा सिक्दै जानुपर्छ ।’ व्यक्तिलाई उसको शैक्षिक योग्यताले मात्र होइन, व्यवहारले चिनाउने भएकाले सफलताको आधार पनि व्यवहार नै हुने उनको भनाइ थियो । त्यसैले व्यवहारिकता र व्यवहारिक शिक्षा अत्यावश्यक भएको उनले उल्लेख गरे ।काठमाडौं विश्वविद्यालय (केयू) का उपकुलपति प्रा. अच्युत वाग्लेले नेपालको उच्च शिक्षामा केयूले पुर्‍याउँदै आएको योगदानको राज्यले अझैसम्म समुचित मूल्याङ्कन नगरेको गुनासो गरे । उनका अनुसार, केयूले प्रत्येक वर्ष हजारौं प्रतिभालाई विदेश पलायनबाट रोक्दै अनुसन्धान र नवप्रवर्तनको संस्कार विकास गर्दै आएको छ । तर ग्रीन हाइड्रोजनको व्यावसायिक उत्पादन, केयूलाई ‘राष्ट्रिय उत्कृष्टता केन्द्र’ बनाउने, र पूर्ण अंग्रेजी माध्यमको अन्तर्राष्ट्रिय शिक्षा केन्द्रका रूपमा विकास गर्ने जस्ता योजनामा राज्यको अपेक्षित स्रोत र सहयोग प्राप्त हुन सकेको छैन ।उपकुलपति वाग्लेले पूर्ण संस्थागत तयारी र पटक–पटकको अनुरोध हुँदाहुँदै पनि राज्यको ध्यान नपुगेको उल्लेख गर्दै उच्च शिक्षालाई प्राथमिकता दिन आग्रह गरे । कार्यक्रमका प्रमुख अतिथि, अमेरिकास्थित माउन्ट साइनाई हेल्थ सिस्टम्सका प्रमुख कार्यकारी अधिकृत ब्रेन्डन जी. कारले आजको जटिल समाजमा केवल प्राविधिक दक्षता पर्याप्त नरही, करुणा र संवेदनशीलता बोकेको नेतृत्व अपरिहार्य भएको बताए ।उनका अनुसार, नेतृत्व भनेको केवल निर्णय लिने प्रक्रिया होइन, मानवताको सम्मान, व्यक्तिगत अनुभवको बुझाइ, र सेवा गर्दा गहिरो सहानुभूति प्रकट गर्नु पनि हो । दोस्रो चरणको दीक्षान्त समारोहमा विश्वविद्यालयका विभिन्न ६ स्कुलबाट १,१२९ जना विद्यार्थी दीक्षित भएका हुन् । तीमध्ये महिला ५५४ र पुरुष ५७५ जना रहेको विश्वविद्यालयले जनाएको छ ।दीक्षित विद्यार्थीमध्ये ३२ जना पीएचडी, डीएम र एमसीएच तहका, ६९ जना एमफिल, ५१३ जना स्नातकोत्तर, ४ जना पीजीडी र ५११ जना स्नातक तहका छन् । जसमध्ये भुटान, भारत, श्रीलङ्का र माल्दिभ्सका गरी ११८ जना अन्तर्राष्ट्रिय विद्यार्थी दीक्षित भएका हुन् ।कहाँ कति दीक्षित ?स्कुल अफ आर्ट्स-१६३स्कुल अफ एजुकेसन-१०२स्कुल अफ इन्जिनियरिङ- ६८स्कुल अफ मेनेजमेन्ट-११०स्कुल अफ मेडिकल साइन्सेज- ६६१स्कुल अफ साइन्स-२५"
