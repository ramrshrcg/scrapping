शीर्षक,विवरण
"रास्वपा प्रवक्तामा झा, महामन्त्रीमा बुर्लाकोटी",काठमाडौँ — राष्ट्रिय स्वतन्त्र पार्टी (रास्वपा) ले पदाधिकारीको जिम्मेवारी हेरफेर गरेको छ ।तेस्रो स्थापना दिवसका अवसरमा आज बसेको केन्द्रीय समिति बैठकले पार्टीको कार्यवाहक महामन्त्री कविन्द्र बुर्लाकोटीलाई कार्यवाहक हटाएर महामन्त्री र कार्यवाहक प्रवक्ताबाट मनिष झालाई प्रवक्ताको पूर्ण जिम्मेवारी दिने निर्णय गरेको हो ।रास्वापले आज स्थापनाको तेस्रो वर्ष मनाउँदै छ ।
कस्तो हुनेछ आजको मौसम ?,"काठमाडौँ — आज दिउँसो देशभर आंशिकदेखि साधारणतया बदली रहने जल तथा मौसम विज्ञान विभागको मौसम पूर्वानुमान महाशाखाले जनाएको छ । अहिले देशैभर मनसुनी वायुको प्रभाव छ ।महाशाखाका अनुसार देशभर आंशिकदेखि साधारणतया बदली रहेको छ । बागमती, गण्डकी, लुम्बिनी र सुदूरपश्चिम प्रदेशका थोरै र बाँकी प्रदेशका एक–दुई स्थानमा मेघगर्जन/चट्याङसहित हल्कादेखि मध्यम वर्षा भइरहेको छ ।देशको पहाडी भू–भागको केही स्थानहरूमा तथा बाँकी भू–भागको थोरै स्थानहरूमा मेघगर्जन/चट्याङसहित हल्कादेखि मध्यम वर्षाको सम्भावना रहेको छ । कोशी, बागमती, गण्डकी, लुम्बिनी र सुदूरपश्चिम प्रदेशका एक–दुई स्थानमा भारी वर्षाको पनि सम्भावना रहेको महाशाखाले जनाएको छ । देशका उच्च–पहाडी तथा हिमाली भू–भागका थोरै स्थानहरू हल्का वर्षा/हिमपातको सम्भावना रहेको छ ।आज राति देशभर आंशिकदेखि साधारणतया बदली रहने जल तथा मौसम विज्ञान महाशाखाले जनाएको छ । कोशी, मधेश, बागमती, गण्डकी, लुम्बिनी र सुदूरपश्चिम प्रदेशका केही स्थानहरू र बाँकी प्रदेशका थोरै स्थानहरूमा मेघगर्जन/चट्याङसहित हल्कादेखि मध्यम वर्षाको सम्भावना रहेको छ । कोशी, मधेश, बागमती, गण्डकी, लुम्बिनी र सुदूरपश्चिम प्रदेशका एक–दुई स्थानमा धेरै भारीदेखि भारी वर्षाको पनि सम्भावना रहेको छ । देशका उच्च–पहाडी तथा हिमाली भू–भागका थोरै स्थानहरूमा हल्का वर्षा/हिमपातको सम्भावना रहेको छ ।देशको पहाडी भू–भागको केही स्थानहरूमा तथा बाँकी भू–भागको थोरै स्थानहरूमा मेघगर्जन/चट्याङसहित हल्कादेखि मध्यम वर्षाको सम्भावना रहेको र कोशी, बागमती, गण्डकी, लुम्बिनी र सुदूरपश्चिम प्रदेशका एक–दुई स्थानमा भारी वर्षाको सम्भावना रहेकाले नदीको जल सतह बढ्ने, गेग्रान बहाव, बाढी, पहिरो, भूक्षयजस्ता प्रकोप हुन सक्ने भएकाले जन स्वास्थ्य, कृषि, दैनिक जनजीवन, सडक तथा हवाई यातायातमा हुन सक्ने असुविधा, जोखिम वा क्षतिबाट बच्न आवश्यक सतर्कता अपनाउन महाशाखाले अनुरोध गरेको छ ।"
आज अन्तर्राष्ट्रिय योग दिवस मनाइँदै,खोटाङ — अन्तर्राष्ट्रिय योग दिवस नेपालमा पनि आज विभिन्न कार्यक्रम आयोजना गरी मनाइँदै छ । अन्तर्राष्ट्रिय योग दिवस हरेक वर्ष जुन २१ का दिन मनाइन्छ ।संयुक्त राष्ट्र सङ्घको महासभाले सन् २०१४ मा गरेको निर्णय अनुसार सन् २०१५ जुन २१ देखि अन्तर्राष्ट्रिय योग दिवस मनाउन थालिएको हो । भारतीय प्रधानमन्त्री नरेन्द्रदामोदरदास मोदीले संयुक्त राष्ट्र सङ्घको ६९ औँ महासभामा योग सबैका लागि सधैँका लागि आवश्यक भएकाले अन्तर्राष्ट्रिय योग दिवसको घोषणा गर्न प्रस्ताव गरेका थिए । सो प्रस्तावमा नेपालका तत्कालीन प्रधानमन्त्री सुशील कोइरालाले पहिलो समर्थन गरेपछि युरोपियन युनियन लगायत संयुक्त राष्ट्र सङ्घका स्थायी सदस्य राष्ट्रले समर्थन गरेका थिए ।सङ्घले घोषणा गरेका दिवसमध्ये ९० दिनमा १७७ देशले समर्थन गर्ने कीर्तिमान योग दिवसले कायम गरेको छ । सन् २०१६ देखि २१ जुनमा अन्तर्राष्ट्रिय योग दिवस विश्वभर मनाइएकोे थियो ।नेपालमा २०३६ माघ १ गतेदेखि सूर्य उत्तरायण लाग्ने दिनको अवसर पारेर योग दिवस मनाउन थालिएको थियो ।माघ १ गते मनाउने गरिएको विश्व योग दिवस २१ जुनमा मनाइएपछि नेपालका अभियानकर्मीहरुले माघ १ लाई राष्ट्रिय योग दिवस घोषणा गर्न शान्ति तथा पुनर्निर्माण मन्त्रालयमार्फत मन्त्रिपरिषद्मा प्रस्ताव गरेका थिए । नेपाल सरकारले २०७२ साउन २८ गते तत्कालीन शान्ति मन्त्री नरहरि आचार्यको प्रस्तावमा माघ १ गतेलाई राष्ट्रिय योग दिवस घोषणा गरेको थियो ।नेपालमा माघ १ गते राष्ट्रिय र जुन २१ मा अन्तर्राष्ट्रिय योग दिवस मनाउने गरिन्छ ।
विवरण अद्यावधिक गर्न निर्वाचन आयोगलाई रास्वपाले आग्रह गर्ने,"काठमाडौँ — राष्ट्रिय स्वतन्त्र पार्टी(रास्वपा) ले निर्वाचन आयोगलाई विवरण अद्यावधिक गर्न आग्रह गर्ने भएको छ । आयोगको विवरणमा विसं २०८० चैत २० पछि रास्वपाको केन्द्रीय सदस्यका पदाधिकारी तथा सदस्यको हेरफेर भए पनि अद्यावधिक नभएको रास्वपाले जनाएको छ ।रास्वपाले पार्टी पदाधिकारीमा भएको फेरबदलको अभिलेख अद्यावधिक गर्न निर्वाचन आयोगमा पार्टीको तर्फबाट २०८१ साउन १७ गते निर्वाचन आयोगसँगैकै परामर्शमा निवेदन पेस गरेको प्रवक्ता झाले जानकारी दिए ।'पार्टीका तर्फबाट आधिकारिक निवेदन गरिसकेपछि सोसम्बन्धी विवरण अद्यावधिक गर्ने जिम्मेवारी निर्वाचन आयोगको भएकाले हालसम्म किन अद्यावधिक गरिएन यसको जवाफ निर्वाचन आयोगले नै दिनुपर्ने देखिन्छ', कार्यवाहक प्रवक्ता मनिष झाले भने, 'अद्यावधिकको निवेदन दर्ता भइसकेपछि सो निवेदनमा उल्लेख भएको व्यहोरा नै आधिकारिक हुने मान्यता र अभ्यास रहेको छ ।'"
"दैलेखमा मिथेन ग्यास भेटिएपछि देउवा, ओली र दाहालले खुसी बाँडे","काठमाडौँ — दैलेखमा १ सय १२ अर्ब घनमिटर प्राकृतिक ग्यास रहेको पत्ता लागेपछि शुक्रबार दिनभर सरकार र राजनीतिक दलबीच चर्चाको विषय बन्यो । सत्तापक्ष र प्रतिपक्ष दलका शीर्ष नेताले एकै थलोमा बसेर खुसी बाँडेका छन् ।संक्रमणकालीन न्याय सम्बन्धी छलफल गर्न प्रधानमन्त्री निवास सिंहदरबारमा बसेको कांग्रेस एमाले र माओवादीका शीर्ष नेताले दैलेखमा ग्यास भण्डार भेटिएपछि खुसी बाँडेका हुन् । बैठकको सुरुमै प्रधानमन्त्री केपी शर्मा ओलीले दैलेखमा धेरै मात्रामा ग्यास रहेको पाइएकोमा देशकै लागि खुसीको क्षण भएको बताएका थिए ।‘दैलेखमा ग्यास, पेट्रोलियम पदार्थको खानी भेटिनु खुसीको कुरा हो । यसमा हामी सबैले खुबै साटौँ,’ ओलीको भनाइ उदृत गर्दै प्रधानमन्त्रीका मानवअधिकार सल्लाहकार अग्नि खरेलले भने, ‘यो मुलुकका लागि खुसीको कुरा हो ।’ उनले जुन सरकारले सुरु गरे पनि मुलुकमा ठूलो खानी पत्ता लाग्नु मुलुकका लागि धेरै महत्त्वपूर्ण भएकाले खुसी साट्नु उपयुक्त हुने बताए ।उनको भनाइलाई कांग्रेस सभापति शेरबहादुर देउवा र माओवादी केन्द्रका अध्यक्ष पुष्पकमल दाहालले समर्थन गर्दै यो खुसीको विषय भएको बताएका थिए । गत जेठमा माओवादीको मध्यपहाडी राजमार्गमा राजनीतिक अभियानका क्रममा उनले दैलेखमा रहेको खानी उत्खनन क्षेत्रको अवलोकन गरेका थिए । उनले त्यसबेला माओवादी नेतृत्वको सरकारमा खानी अन्वेषण भएको दाबी गरेका थिए ।खानी तथा भूगर्भ विभागका अनुसार चाइना जिओलोजिकल सर्भेको भौगर्भिक अध्ययन र चीनकै सीएनपीसी सीबु इन्जिनियरिङ कम्पनीले गरेको ड्रिलिङका आधारमा प्रारम्भिक प्रतिवेदनअनुसार ठूलो परिणाममा मिथेन ग्यास भएको पत्ता लागेको जनाएको छ । यसको अन्तिम प्रतिवेदन भने डिसेम्बरसम्म आउने विभागले जनाएको छ ।चिनियाँ विज्ञ टोलीले गरेको अध्ययनअनुसार नेपाललाई ५० वर्ष पुग्ने मिथेन ग्यास दैलेखको भैरवी गाउँपालिका–१ जलजलेमा रहेको पत्ता लागेको हो । अब परीक्षण उत्पादन गरेर त्यसको यकिन गर्ने भन्दै विभागले आवश्यक प्रक्रिया अघि बढाएको छ ।"
इजरायल र इरानमा रहेका नेपालीको उद्धारका लागि परराष्ट्र मन्त्रालयमा तयारी बैठक,"काठमाडौँ — परराष्ट्र मन्त्रालयले युद्धग्रस्त इजरायल र इरानमा रहेका नेपाली नागरिकको उद्धारका लागि आवश्यक कार्ययोजना बनाउन सरोकारवाला अन्य मन्त्रालयका अधिकारीहरूसँग संयुक्त बैठक गरेको छ ।बैठकमा परराष्ट्रमन्त्री आरजु देउवा राणा, श्रम रोजगार तथा सामाजिक सुरक्षामन्त्री शरदसिंह भण्डारी, संस्कृति पर्यटन तथा नागरिक उड्डयन र गृह मन्त्रालयका अधिकारीहरू बैठकमा सहभागी थिए ।नेपाल फर्किन चाहनेलाई उद्धार गरेर कसरी ल्याउने विषयमा बैठक केन्द्रित रहेको थियो । परराष्ट्रमन्त्री राणाले नेपाली नागरिकको सुरक्षा र उद्धारका लागि सरकारले सम्भव भएका सबै उपायहरू अवलम्बन गर्नुपर्ने र त्यसका लागि मन्त्रालयगत सहकार्यमा जोड दिएकी थिइन् । युद्धग्रस्त क्षेत्रमा नेपालीहरूको अवस्थाबारे छलफल भएको थियो । श्रममन्त्री भण्डारीले आफूपनि इजराइलमा रहेका नेपालीसँग नियमित सम्पर्कमा रहेको बताएका थिए । बैठकमा विभिन्न विषयमा छलफल भएपनि उद्धारको ठोस कार्ययोजना भने तयार गर्न सकेको छैन ।परराष्ट्रमन्त्रीका प्रेस सल्लाहका एकराज पाठकले उद्धार गर्नलाई आवश्यक पर्ने बजेट, हवाइजहाज पठाउन सक्ने स्थितिमा त्यसको व्यवस्थापन लगायत विविध पक्षमा बैठकमा छलफल भएको बताए । उद्धारका लागि आवश्यक तयारी पूरा गर्न एक प्रकारको पूर्वतयारी बैठक भएको पाठकले बताए ।परराष्ट्र मन्त्रालयले रजिस्ट्रेसनका लागि आह्वान गरेपछि त्यसमा ६ सय जनाले आफूलाई रजिस्टर्ड गराएका छन् । ‘त्यहाँ दर्ता भएकाहरू सबै आजै–भोलि उद्धार गरिदेउ भनेका छैनन् । केहीले त्यस्तो चाहना राखेको पाइएको छ,’ उनले भने ‘उनीहरूलाई स्थलमार्गबाट कसरी बाहिर निकाल्ने विषयमा प्रयास गर्न सम्बन्धित दूतावासहरूलाई परराष्ट्रमन्त्रीबाट निर्देशन भइसकेको छ ।’ सरकार–सरकारबीचको सम्झौता भएर इजरायल पुगेका नेपाली कामदारहरूको सुरक्षा र उनीहरूलाई नेपाल फर्काउन उचित प्रबन्ध मिलाउन इजरायल सरकारलाई पनि अनुरोध गरिएको मन्त्री राणाले बैठकमा बताएकी थिइन् ।युद्धग्रस्त क्षेत्रमा रहेका नेपालीहरूको अवस्था लगातार अवलोकन गर्नका लागि पररराष्ट्रका सहसचिव नेतृत्वमा गृह, श्रम र पर्यटन मन्त्रालयका प्रतिनिधिहरू रहने गरी एउटा समिति समेत बनाइएको छ । उक्त समितिले २४ सै घण्टा त्यसमा काम गर्ने भनिएको छ ।त्यस्तै, इजरायलस्थित नेपाली दूतावास र इरान हेर्ने कतारस्थित नेपाली दूतावासका अधिकारीलाई नेपाली समुदायसँगको निकट सम्पर्कमा रहेर ‘रियल टाइम रिपोर्टिङ’ गर्न भनिएको छ । इजरायलमा ५ देखि ७ हजार र इरानमा १७ जना नेपाली रहेको जनाइएको छ ।"
प्रमुख तीन दलले द्वन्द्वपीडितका गुनासा सम्बोधन गर्न छलफल गर्ने,"काठमाडौँ — कांग्रेस, एमाले र माओवादीका शीर्ष नेताहरुले सत्य निरूपण तथा मेलमिलाप आयोग र बेपत्ता पारिएका व्यक्तिको छानबिन आयोगमा पदाधिकारी नियुक्तिलगायत विषयमा द्वन्द्व पीडितको गुनासोबारे छलफल गर्ने भएका छन् ।प्रधानमन्त्री कार्यालय सिंहदबारमा प्रधानमन्त्री एवं एमाले अध्यक्ष केपी शर्मा ओली, कांग्रेस सभापति शेरबहादुर देउवा र माओवादी केन्द्रका अध्यक्ष पुष्पकमल दाहाललगायत नेताको शुक्रबार भएका छलफलमा द्वन्द्व पीडितले आयोग पदाधिकारीप्रति गरेको गुनासोबारे राजनीतिक तहमा छलफल गर्ने भएका हुन् ।पीडितहरूले दलीय भागबन्डामा कार्यकर्ता नियुक्ति गर्न लागिएको भन्दै विरोध गरेका थिए । पूर्वप्रधानन्यायाधीश ओमप्रकाश मिश्रको अध्यक्षताको समितिले सत्य निरूपणमा पूर्वनायब महान्यायाधिवक्ता महेश थापा र बेपत्ता पारिएका व्यक्तिको छानबिन आयोगको अध्यक्षमा पूर्वमुख्य सचिव लीलादेवी गड्तौलालाई सिफारिस गरेपछि नियुक्ति भएको थियो ।बैठकमा सहभागी प्रधानमन्त्रीका मानवअधिकार तथा संक्रमणकालीन न्यायसम्बन्धी सल्लाहकार अग्नि खरेलले दुवै आयोगको कामलाई राजनीतिक र सरकारीस्तरबाट सहजीकरण गरेर कामकारबाही अघि बढाउनेबारे छलफल भएको बताए ।‘सरकार र राजनीतिक दलहरुले दुवै आयोगको कामकारबाही अघि बढाउन सहजीकरण गर्नेबारे तीन दलबीच कुराकानी भयो,’ उनले भने, ‘दुवै आयोगमा पदाधिकारी गठन भइसकेपछि के कति काम अघि बढेको छ ? के के समस्या छन् ? ती हल गर्न आवश्यक छ ।’उनले संक्रमणकालीन न्यायलाई टुंगोमा पुर्‍याउन आइपर्ने अप्ठ्यारालाई सरकार र दलले सहजीकरण गर्नुपर्ने बताए । ‘संक्रमणकालीन न्याय अघि बढाउन देखिएका गाँठो फुकाउने काम राजनीतिक दल र सरकारले गर्नेछ,’ उनले भने, ‘आयोग पदाधिकारी नियुक्त भइसकेको प्रारम्भिक चरणमा भएका काम राम्रोसँग अघि बढेको छ ।’बैठकमा सहभागी माओवादी नेता खिमलाल देवकोटाले आयोगका पदाधिकारी नियुक्तिलगायतका विषयमा पीडितका गुनासा भएकाले त्यसबारे राजनीतिक तहमा उनीहरुका प्रतिनिधिसँग छलफल गर्ने कुरा भएको छ । ‘पीडितसँग छलफल गरेर उनीहरुका गुनासा समाधानका लागि राजनीतिक तहमा प्रयास गर्ने कुरा भयो,’ उनले भने, ‘आयोगका पदाधिकारी नियुक्त भइसकेकोले गुनासा समाधान गरेर अघि जानुपर्छ ।’ओली, देउवा र दाहालबीच संक्रमणकालीन न्याय टुंगो पुर्‍याउनेबारे अन्तराष्ट्रिय समुदायलाई विश्वस्त बनाउने छलफल भयो । ‘संक्रमणकाली न्याय निश्कर्षमा पुर्‍याउन अन्तर्राष्ट्रिय समुदायका सुझाव, चासो छन् । त्यसलाई ख्याल गरेर आयोगले काम गर्नु उपयुक्त हुन्छ’ तीन दलका नेताको भनाइ थियो, ‘त्यसका लागि सरकारी र राजनीतिक तहमा छलफल गरी अघि बढ्नु उपयुक्त हुन्छ ।’सरकारले चालु आर्थिक वर्षको बजेटमा द्वन्द्व पीडितको उपचार र राहत कोषका लागि एक अर्ब बजेट विनियोजन गरेकाले त्यसको आवश्यक संयन्त्र बनाउन सुरु गरेको छ ।‘द्वन्द्वपीडित घाइते, अपांग तथा अशक्तको उपचार लागि स्वास्थ्य मन्त्रालयमा युनिट स्थापना गरी काम सुरु भइसकेको रहेछ,’ खरेलले भने, ‘मन्त्रालयले निर्देशिका बनाएर द्वन्द्व पीडितका लागि उपचार सुरु गरिसकेको रहेछ ।’शान्ति प्रक्रिया र संक्रमणकालीन न्यायसम्बन्धी काम सम्पन्न गर्न चालु आर्थिक वर्षको बजेटमा उल्लेख गरिएको छ । बजेटमा सशस्त्र द्वन्द्वका क्रममा घाइते, अपाङ्गको उपचार सरकारी अस्पतालमा निःशुल्क उपचार गर्ने भनिएको छ ।‘शान्ति प्रक्रिया र संक्रमणकालीन न्यायसम्बन्धी बाँकी काम सम्पन्न गरिनेछ । सत्य निरुपण तथा मेलमिलाप आयोग र बेपत्ता पारिएका व्यक्तिको छानबिन आयोगलाई क्रियाशील बनाइने छ,’ अर्थमन्त्री विष्णु पौडेलले भनेका थिए, ‘घाइते, अपांग तथा अशक्तको सरकारी अस्पतालमा निःशुल्क उपचार गर्ने व्यवस्था मिलाइने छ । सशस्त्र द्वन्द्वमा घटनाहरुको छानबिन, राहत र परिपुरणका लागि कोष स्थापना गर्न एक अर्ब विनियोजना गरेको छु ।’तीन दलले बेपत्ता छानबिन र सत्य निरुपण आयोगको कामकारबाहीबारे निरन्तर जानकार रही आवश्यक सहजीकरण गर्ने निधो भएको छ । सरकारले आयोगलाई आवश्यक पर्ने कार्यालय, कर्मचारी र आवश्यक सामाग्री उपलब्ध गराउनेबारे तीन दलबीच छलफल भएको छ ।"
आज देश दुनियाँमा के के भयो ?,"काठमाडौँ — ११ महिनाको व्यापार घाटा १४ खर्ब रुपैयाँ, ६१ केजी अवैध सुन तस्करी प्रकरणका फरार आरोपित अमला रोक्का पक्राउ, नागार्जुन नगरपालिकाका निलम्बित मेयर सम्पत्ति शुद्धीकरण मुद्दामा दोषी ठहर, काठमाडौंको कलंकी-कोटेश्वर खण्डमा नवनिर्मित ग्वार्को ओभरपास उद्घाटन, एसिया कप छनोट खेल्ने महिला टिमको घोषणादेखि इजरायली आक्रमणमा इरानको न्युक्लियर सेन्टरमा क्षतिसम्मका खबर आज चर्चामा रहे ।०००चालु आर्थिक वर्षको११ महिनामा १३ खर्ब ९७ अर्ब २२ करोड ७३ लाख रुपैयाँ व्यापार घाटाभएको छ । जुन गत आर्थिक वर्षको सोही अवधिको तुलनामा ६.३० प्रतिशतले बढी रहेको भन्सार विभागले जनाएको छ ।०००सुन तस्करी मुद्दामा फरार रहेकी रोल्पाकीअमला रोक्का पक्राउपरेकी छिन् । तिब्बती मूलका बेल्जियन नागरिक दावा छिरिङकी पत्नीसमेत रहेकी रोक्कालाई प्रहरीको केन्द्रीय अनुसन्धान ब्युरोले पक्राउ गरेको हो । उनी टोखाबाट पक्राउ परेकी हुन् ।०००प्रधानमन्त्री केपी शर्मा ओली शुक्रबार काठमाडौं चक्रपथको कलंकी-कोटेश्वर खण्डमानवनिर्मित ग्वार्को ओभर पासको उद्घाटनगरेका छन् । उपत्यकाको निकै व्यस्त सडकका रूपमा रहेको ललितपुरस्थित ग्वार्को चोकमा ‘ओभर पास’ निर्माणले हालै मात्र पूर्णता पाएको छ ।०००अन्तर्राष्ट्रिय परमाणु ऊर्जा एजेन्सी (आईएईए)का अनुसारइजरायली आक्रमणमा इरानको खोन्डब हेभी वाटर रिसर्च सेन्टरका कैयौं संरचना क्षतिग्रस्तबनेका छन् । यसमा डिस्टिलेशनको काम हुने युनिटको संरचना पनि ध्वस्त भएको बताइएको छ । एजेन्सीले एक्समा एक पोस्ट गर्दै यसको जानकारी गराएको हो ।०००नेपाली राष्ट्रिय महिला टिमका मुख्य प्रशिक्षक प्याट्रिक डे वाइल्डले शुक्रबारएसिया कप छनोट खेल्ने २३ सदस्यीय टिमको घोषणागरेका छन् । उज्वेकिस्तानमा हुने छनोटमा नेपालले लाओस, श्रीलंका र घरेलु टिमको सामना गर्दैछ ।"
आठ पटक बगिसक्यो विनयी खोलाको डाइभर्सन,"नवलपरासी — पूर्वपश्चिम राजमार्गको दुम्कीवासस्थित विनयी खोलामा बनाइएको डाइभर्सन बगेपछि चालकले जबर्जस्ती खोलाबाट बस पार गराउन खोज्दा बिहीबार मध्यरात झन्डै यात्रुसहित नै बस बग्यो । धन्न सशस्त्र प्रहरी र प्रहरीले समयमै रेस्क्यु गर्न सकेकाले मानवीय क्षति भएन । विनयी खोलामा बनेको डाइभर्सन सामान्य वर्षापछि आएको बाढीले बगाएको यो पहिलो पटक भने होइन ।गत पुस २६ गते महेन्द्र राजमार्गको दुम्कीवासस्थित विनयी खोलमा रहेको फलामे पुल गह्रौ मालसामान बोकेको ट्रक गुड्दा भाच्चिएको थियो । त्यसपछि सडक विभागले डाइभर्सन बनाएर गाडी पास गराउँदै आएको थियो । तर यस्तो डाइभर्सन पटकपटक बग्दै आएको छ । बारम्बार डाइभर्सन बग्दा सरकारी लगानी मात्रै खेर गइरहेको छैन, हजारौ यात्रुहरुले बारम्बार अनाहकमा सास्ती पनि खेपिरहनुपरेको छ ।गैंडाकोटदेखि दाउन्नेसम्मको राजमार्ग मर्मत स‌म्भारको काम हेर्ने सडक डिभिजन भरतपुरका अनुसार पुस अन्तिम साता विनयी खोलामा हृयूमपाइप राखेर डाइभर्सन निर्माण गर्दा ४८ लाख रुपैयाँ खर्च भएको थियो । सडक डिभिजन कार्यालय भरतपुरका प्रमुख इन्जिनियर नारायणप्रसाद लामिछानेले त्यसयता हरेक पटक डाइभर्सन निर्माण गर्दा औसतमा एक लाख रुपैयाँ खर्च हुने गरेको बताए । विभागले पटकपटक डाइभर्सन बग्ने भएपछि त्यहाँ सरकारी जेसीबी, एक्स्काभेटर र डोजर राखिएको बताए ।५२ वर्ष अघि बिनयी खोलाको फलामे पुल बनाइएको थियो । राजमार्ग फराकिलो पार्ने क्रममा विनयी खोलामा पक्की पुल बनाएर पनि सकिएको छ । दुई साताअघि पक्की पुलको ढलान भएको थियो । सडक विभागका अनुसार ढलान गरेको चार सातापछि त्यसमाथीबाट गाडी गुडाउन मिल्नेछ । असार २२ मा ढलान गरेको चारासात पुग्ने भएकाले त्यतिन्जेल विनयी खोलामा यात्रुहरुले सास्ती पाइराख्ने देखिन्छ ।दाउन्ने ठप्प हुँदा हजारौ यात्रुको बिचल्लीपूर्वी नवलपरासीको दुम्कीवास र पश्चिम नवलपरासीको बर्दघाट बजारको बिचमा १४ किलोमिटर लामो दाउन्ने सडक पर्दछ । मोडैमोड अनि अत्यधिक उकालो र हिलाम्य सडकका कारण पछिल्लो चारदिनदेखि यो सडक खण्ड अवरुद्द छ । जसको मारमा परिरहेका छन्, हजारौ यात्रुहरु । दुम्कीवासवाट ४ किलोमिटर पश्चिम दाउन्ने सडकमा ४ वटा ठुला कल्भर्ट निर्माणाधिन छन् । उक्त स्थानमा एकतर्फी मात्रै गाडी गुडाउन मिल्ने भएकाले पनि सडक खुलेका बेला पनि यहाँ जाम भइनै रहन्छ ।बुधवार साँझ दुम्कीवास आइपुगेका बुटवलका रामचन्द्र काफ्ले बर्दघाट मात्रै पुग्न पाए घर पुगिन्थ्यो भन्ने आशमा बाटो खुल्ने समय कुरिरहेका छन् । उनले सुनाए, 'यो भन्दा लाजमार्दो के हुनसक्छ ?'विनयी खोलामा डाइभर्सन बनाएर सडक खुलाएपनि दाउन्ने खण्डमा कहाँ कतिबेला समस्या हुन्छ र सडक अवरुद्द हुन्छ कुनै ठेगान छैन् । बिनयी त्रिवेणी गाउपालिकाका अध्यक्ष घनश्याम गिरीले सडक विभागले ग्राभेल मात्रं राखिदिने हो भने गाडीहरु चिप्लेर दुर्घटनामा पर्ने र सडक अवरुद्द हुने क्रम रोकिने बताउँछन् । उनले भने, 'सडक बिभागलाई यसबारे सयौं पटक गुहार्दा पनि वास्ता नगरेका कारण हजारौ यात्रुको बिचल्ली भइरहेको छ ।' गिरीले देशकै लाइफलाइन मानिने सडक खन्ड बिजोग भएको ६ वर्ष भइसकेको बताउँदै यसपाला भने हदै भएको सुनाए ।राजमार्ग खुलाउने काम प्रहरीको होइन प्रहरीले ट्राफिक ब्यबस्थापन मात्र मिलाउने हो सडक निर्माण गर्ने , मर्मत गर्ने काम सडक बिभागको हो । सडकलाई मतलबै छैन गिरीले भने देशकै लाइफलाइन मानिने यो राजमार्गको बिजोग भएको ६ वर्ष भैसक्यो । समान्य वर्षाद हुनासाथ दाउन्नेमा गाडि चिप्लीएर उक्लन सक्दैन ।प्रहरीका अनुसार शुक्रवार साँझदेखि सडक अवरुद्द भएकाले पश्चिम नवलपरासीको सुनवलदेखि पूर्वी नवलपरासी सम्मको झन्डै एक सय किलोमिटर क्षेत्रमा सडक जाम छ । बुटवल नारायणगढ सडकमा दैनिक १८ हजार भन्दा धेरै गाडी ओहोरदोहर गर्दछ । चारदिनदेखि गाडि वारपार हुन नसक्दा राजमार्गमा दोहोरो जाम छ । हजारौं यात्रु र सवारी चालकहरु सास्तीमा छन ।चिनियाँ ठेकेदार कम्पनी चाइना स्टेट इन्जिनियरिङ कर्पोरेशनले राजमार्ग स्तरोन्नतीको काम जिम्मा लिएपनि ६ वर्ष सडक स्तरोन्नतीको काम सकेको छैन ।"
असार १५ देखि त्रिवि पनिकाको सबै सेवा अनलाइनबाट,"काठमाडौँ — त्रिभुवन विश्वविद्यालय परीक्षा नियन्त्रण कार्यालय (पनिका) बल्खुले आउँदो असार १५ गतेदेखि सबै सेवाहरू अनलाइनबाट उपलब्ध गराउने घोषणा गरेको छ । शुक्रबार परीक्षा नियन्त्रक पुष्पराज जोशीले विज्ञप्ति जारी गर्दै पनिकाले १० वटा सेवा अनलाईनबाट प्राप्त गर्न सकिने जनाएका छन् ।यसअघि वैशाखदेखि कार्यालयले ट्रान्सक्रिप्ट आवेदन फारम, अनलाइन माध्यमबाट भर्ने/भराउने कार्य गर्दै आएको थियो ।अनलाइन भुक्तानीसहितका सेवा परीक्षणसमेत भइसकेको जनाइएको छ । पनिकाले त्रिवि रजिस्ट्रेसन आवेदन फारम, परीक्षा आवेदन फारम, ट्रान्सक्रिप्ट, प्रोभिजनल सर्टिफिकेट, मूल प्रमाणपत्र, पुनर्योगका लागि आवेदन, शैक्षिक कागजात (नाम/थर/रजिस्ट्रेस सच्याउने, शैक्षिक सिफारिस प्रमाणिकरण, विभिन्न सिफारिस पत्र र प्रतिलिपी ट्रान्सक्रिष्ट र मार्कसिट आवेदन फाराम असार १५ गतेदेखि अनलाइन माध्यमबाटै प्राप्त गर्न सकिने जोशीले जनाए ।पनिकाले विज्ञप्तिमा शैक्षिक क्यालेन्डर लागू गरी परीक्षा प्रणालीलाई व्यवस्थित गर्दै समयमै नतिजा प्रकाशन गर्ने कार्यमा सफलता प्राप्त भएको जनाएको छ । २०७५ देखि अनलाइन दीक्षान्त फारम गर्दै आएको त्रिविले २०७९ माघ १५ गते देखि सबै सेवा अनलाइन आवेदनबाट प्रदान गर्ने घोषणा गरे पनि अवरुद्ध भएको थियो । गत वैशाखदेखि आंशिक रूपमा अनलाइन सेवा दिँदै आएको कार्यालयले असार १५ देखि पूर्ण रूपमा अनलाइन सेवा सञ्चालन गर्ने घोषणा गरेको हो ।"
प्रधानमन्त्री ओली भन्छन् : धौवादी फलामखानीबाट सय वर्षलाई पुग्ने फलाम र स्टिल उत्पादन गर्छौं,"काठमाडौँ — प्रधानमन्त्री केपी शर्मा ओलीले नेपाललाई सय वर्षलाई पुग्ने फलाम र स्टिल उत्पादन गर्ने बताएका छन् । शुक्रबार ग्वार्को ओभरपास उद्घाटनका क्रममा प्रधानमन्त्री ओलीले छिट्टै नवलपरासी पूर्वमा रहेको धौवादी फलाम कारखाना सञ्चालनमा ल्याइने बताएका हुन् ।'हामी धौवादी फलाम कारखाना अघि बढाउँदैछौँ । धौवादी फलाम कारखाना सम्पन्न हुनेबित्तिकै हामीले नेपाललाई सय वर्षलाई पुग्ने फलाम, स्टिल आदि कारखानाहरु यहाँ स्थापना गर्नेछौँ । त्यसले देशको अर्थतन्त्रलाई धेरै अगाडि बढाउनेछ । त्यसले विदेश जाने मुद्रा नेपालमै रहन्छ । वार्षिक ठूलो आम्दानी त्यहाँबाट हुनेछ । धेरैले रोजगारी नेपालभित्र पाउनेछन् । अरु खनिजको उत्खनन हुन्छ,’ ओलीले भने ।खानी तथा भूगर्भ विभागका विज्ञहरुले २०६९ देखि २०७५ सम्म विभिन्न समयमा धौवादीमा ड्रिलिङ गरेर नमुना संकलन गरी परीक्षण गर्दा फलामखानी रहेको यकिन भएको थियो । उद्योग मन्त्रालयले २०७६ असोजमा धौवादी फलामखानी कम्पनी लिमिटेड गठन गरेर काम अघि बढाएको थियो ।धौवादीमा फलामखानी रहेको क्षेत्र ।कम्पनीले नै गरेको एक अध्ययनअनुसार नेपालमा वार्षिक २७ लाख टन फलामजन्य वस्तुको आयात हुने गर्छ । धौवादीमा ४१ वर्ग किलोमिटर क्षेत्रफलमा फैलिएको फलामखानीबाट दैनिक १ हजार ५ सय टन फलाम उत्पादन गर्न सकिने विशेष सम्भाव्यता अध्ययन प्रतिवेदनले देखाएको छ । मुलुकमै फलाम उत्पादन भए अहिले भइरहेको आयातको एक चौथाइ फलाम आयातलाई कम गर्न सकिने कम्पनीको अनुमान छ ।"
ढुण्डीराज लोकतन्त्रमा जनता अधिकारसम्पन्न बन्नुपर्छ भन्ने मान्यता राख्ने नेता : राष्ट्रपति पौडेल,"काठमाडौँ — राष्ट्रपति रामचन्द्र पौडेलले पूर्वमन्त्री तथा समाजवादी चिन्तक ढुण्डीराज शास्त्रीको निधनमा दुःख व्यक्त गर्दै परिवारलाई समवेदना पठाएका छन् । राष्ट्रपति पौडेलले ढुण्डीराज लोकतन्त्रप्रति अटुट आस्था भएका र लोकतन्त्रमा साँच्चै जनता अधिकारसम्पन्न बन्नुपर्छ भन्ने मान्यता राख्ने नेता रहेको उल्लेख गरेका छन् ।२०१० सालमा भारतको वाराणसीमा अध्ययनरत रहँदादेखि ढुण्डीराज प्रजात्नत्रका पक्षमा लागेका थिए । पञ्चायतकालीन समयमा गुल्मी, पाल्पा र अर्घाखाँचीलगायतका जिल्लामा प्रजातन्त्रको पक्षमा युवालाई संलग्न गराउन उनले खेलेको भूमीका स्मरणीय रहेको राष्ट्रपतिले बताएका छन् ।समवेदना संदेशमा राष्ट्रपतिले भनेका छन्, '२०१७ पुस १ को ‘कु’ पछि भारतमा निर्वासित जीवन बिताउँदाका बखत गोरखपुर महाविद्यालयमा केही समय अध्यापन गराई प्रजातन्त्रको पक्षमा पर्चा पम्प्लेट र पत्रिका प्रकाशित गरी नेपाल पठाएको कुरा मेरो स्मरणमा ताजै छ ।’राष्ट्रपतिले २०४८ सालमा अर्घाखाँची क्षेत्र नम्बर २ बाट प्रतिनिधिसभा सदस्यमा निर्वाचति भएर एउटै मन्त्रीपरिषद्मा रहेर काम गर्दाको र २०५१ सालमा प्रतिनिधिसभा सदस्यमा रुपमा ढुंण्डीराजको भूमिका आफ्नो स्मृतिमा ताजै रहेको उल्लेख गरेका छन् । राष्ट्रपतिका प्रेस सल्लाहकार किरण पोखरेल र प्रमुख स्वकिय सचिव अवज्ञा पौडेलले राष्ट्रपतिले पठाएको समवेदना सन्देश शुक्रबार ढुंण्डीराजको परिवारलाई कौशलटार पुगेर हस्तान्तरण गरे ।"
नागार्जुन नगरपालिकाका निलम्बित मेयर मोहनबहादुर बस्नेत सम्पत्ति शुद्धीकरण मुद्दामा दोषी ठहर,"काठमाडौँ — नागार्जुन नगरपालिकाका निलम्बित मेयर मोहनबहादुर बस्नेत सम्पत्ति शुद्धीकरणसम्बन्धी मुद्दामा दोषी ठहर भएका छन् । विशेष अदालतले निलम्बित मेयर बस्नेत र  अर्का प्रतिवादी राजुप्रसाद कँडेललाई सम्पत्ति शुद्धीकरण मुद्दामा शुक्रबार दोषी ठहर गरेको हो ।पद्मा कोलोनीका सञ्चालक कँडेलबाट ९ करोड २२ लाख ४६ हजार ३३ रुपैयाँ घुस लिएको र उक्त घुस प्रतिवादी बस्नेतले शुद्धीकरण गरेको विशेष अदालतलका विशेष अदालतका अध्यक्ष टेकनारायण कुँवर र सदस्य रामबहादुर थापाको इजलासले ठहर गरेको हो ।अख्तियार दुरुपयोग अनुसन्धान आयोगले मेयर बस्नेत र व्यापारी कँडेलसहितलाई प्रतिवादी बनाएर १४ पुस २०८१ मा विशेष अदालतमा सम्पत्ति शुद्धीकरण मुद्दा दायर गरेको थियो । सोही मुद्दाको किनारा लगाउँदै विशेषले दुबैजनालाई दोषी ठहर गरेको हो । विशेषले सजाय निर्धारणका लागि भने असार १६ गतेलाई पेसी तोकेको छ । घरजग्गा कारोबारी राजुप्रसाद कँडेलबाट घूसबापत रकम लिएर त्यसलाई शुद्धीकरण गरेको अभियोगमा अख्तियारले बस्नेत, पत्नी उर्मिलासहितलाई प्रतिवादी बनाएर मुद्दा दायर गरेको थियो । विशेषले उर्मिला बस्नेतलाई भने सफाई दिएको छ ।सार्वजनिक पदको दुरुपयोग गरी बस्नेतले कँडेलबाट लिएको घूसलाई शुद्धीकरण गरी बस्नेतले अन्यत्रै लगानी गरेको विशेषमा अख्तियारले दायर गरेको अभियोगपत्रमा उल्लेख छ । बस्नेत २०७४ र २०७९ गरी दुवै स्थानीय तह निर्वाचनमा कांग्रेसबाट मेयरमा विजयी भएका थिए । कँडेल भने पद्मा कोलोनी प्रालि र पद्मा मर्चेन्ट कम्पनी प्रालिका सञ्चालक हुन् । मेयर बस्नेतविरुद्ध घूस प्रकरणमा ९ करोड २२ लाख ४६ हजार ३२ रुपैयाँ बिगो कायम गरी दायर भएको सोही मितिको मुद्दामा पनि उनी दोषी ठहर भएका हुन् ।व्यापारी कँडेलबाट लिएको घूस शुद्धीकरण गरेको अभियोगमा अख्तियारले बस्नेतविरुद्ध १३ करोड १२ लाख ७३ हजार ३२ रुपैयाँ बिगो कायम गरी कैद र जरिवानाको सजाय मागदाबी गरेको थियो ।घूस खुवाउने व्यापारी कँडेलविरुद्ध सम्पत्ति शुद्धीकरण गर्न दुरुत्साहन, मद्दत, सहजीकरणसमेत गरेकामा मतियार कायम गरी बिगो, कैद र जरिवाना मागदाबी गरिएकोमा उनी पनि दोषी ठहर भएका हुन् ।बस्नेतले नगर प्रमुखको पद दुरुपयोग गरी नागार्जुन नगरपालिकामै कार्यक्षेत्र रहेको घर/जग्गा व्यवसायी पद्मा कोलोनी प्रालि/पद्मा मर्चेन्ट कम्पनी प्रालि तथा जगतगुरु कृपालु प्रतिष्ठान नेपालका अध्यक्ष कँडेलबाट घूस/रिसवत लिने मनसायले जगतगुरु कृपालु प्रतिष्ठान नेपाललाई नगरपालिकाबाट विभिन्न शीर्षकमा कर छुट दिएको/दिन लगाएको, प्रतिष्ठानलाई व्यक्ति तथा संघसंस्थाबाट विदेशी सहायता ७ अर्ब ४८ करोड प्राप्त गर्न सहमति दिए/दिन लगाएको’लगायत अभियोग लगाइएको थियो ।यसैगरी ‘प्रतिष्ठानले नागार्जुन नगरपालिकाभित्र मन्दिर निर्माण गर्ने भनी जग्गा प्रतिवादी राजुप्रसाद कँडेल तथा निजका कम्पनीहरूलाई उपलब्ध गराउने गरी सम्झौता गरे/गराएकामा सोही सम्झौतासमेत कार्यान्वयन गर्न, गराउन भुलभुलैयामा पारी जग्गाधनीसाग सम्झौता गरी/गराई मन्दिर निर्माणका लागि भनी लिएर जग्गा प्लटिङमा बिक्री गर्ने काममा संलग्न रहेको’ अनुसन्धानबाट खुलेको थियो ।४७ करोड ७५ लाख रुपैयाँ बजार मूल्य पर्ने जग्गाका लागि पद्म कोलोनीले १८ करोड ९४ लाख १८ हजार ४ सय ४८ रुपैयाँ मात्रै भुक्तानी दिएको र बाँकी रकम मिलेमतोमा मेयर बस्नेत र व्यापारी कँडेलले व्यवस्थापन गरेको अख्तियारको अभियोगपत्रमा उल्लेख छ ।‘यसबापत बस्नेतले नगर प्रमुखको पद ओहदाको दुरुपयोग गरी उल्लिखित कार्य गर्न, गरिदिएबापत बैंक खातामार्फत २ करोड १५ लाख ७३ हजार ३ सय ९५ रुपैयाँ र ६ करोड ८२ लाख मूल्य बराबरको जग्गा र वैवाहिक भोज गर्दा लागेको २४ लाख ७२ हजार ६ सय ३७ रुपैयाँ शंकर होटलमा भुक्तानी गर्न लगाएको पुष्टि हुन आयो ।’ विशेषमा दायर अभियोगपत्रमा भनिएको थियो ।मेयर बस्नेतले घूसबापत लिएको रकम आफू र पत्नीका खातामा ल्याएर शुद्धीकरण गरेको, जगतगुरु कृपालु प्रतिष्ठान नेपालले निर्माण गर्न लागेको मन्दिरका लागि भनी खरिद गर्न लागेको जग्गासमेत स्थानीयलाई बिक्री गर्न जग्गा बैनाबट्टा गरी रकम लिएको पनि पाइएको थियो । त्यसबापत बस्नेतले आफ्नो बैंक खातामा विभिन्न व्यक्तिबाट ३ करोड ७२ हजार रुपैयाँ लिएका थिए ।"
"ग्वार्को ओभरपास : प्रधानमन्त्रीले ट्राफिक प्रमुखलाई कटाए रिबन, शिलालेखमा आफ्नै नाम","काठमाडौँ — प्रधानमन्त्री केपी शर्मा ओलीले शुक्रबार बिहान ललितपुरको ग्वार्को चोकमा बनेको 'ओभरपास' लाई  'नेपालकै पहिलो फ्लाइओभर' भनेर सामाजिक सञ्जालमा पोस्ट गरेका थिए । शुक्रबार दिउँसो ओभरपास उद्घाटन कार्यक्रम तय गरिएको थियो ।प्रधानमन्त्री ओलीबाटै रिबन काटेर ओभरपासको उद्घाटन गर्ने पूर्वनिर्धारित कार्यक्रम थियो । तर प्रधानमन्त्री ओलीले ट्राफिक प्रहरी महाशाखा प्रमुख एसएसपी नवराज अधिकारीलाई रिबन काट्न लगाए ।उनलेफेसबुकमा लेखेकाछन्, 'सडकको जाम व्यवस्थापन गर्न ट्राफिक प्रहरी सडकमा अहोरात्र खट्छन् । ट्राफिक व्यवस्थापन गर्न उनीहरूले धेरै दुःख र मेहनत गर्नु परेको हुन्छ। ट्राफिक प्रहरीका वरिष्ठ उपरीक्षक नवराज अधिकारीले ग्वार्को ओभरपासको उद्घाटन गर्दा आज साक्षी बन्ने अवसर मिल्यो ।'ओलीले आफू उद्घाटनको साक्षी मात्रै बनेको भने पनि शिलालेखमा भने उनकै नाम पहिले नै राखिइसकेको थियो । 'सम्माननीय प्रधानमन्त्री श्री केपी शर्मा ओलीज्यूबाट काठमाडौं चक्रपथ कलंकी-कोटेश्वर खण्डमा नवनिर्मित ग्वार्को फ्लाईओभरको समुद्‍घाटन सु-सम्पन्न भयो,' शिलालेखमा लेखिएको छ ।"
प्रधानमन्त्रीलाई प्रश्न सोध्न उभिएका थियौं तर समय पाएनौं : रास्वपा सांसद गौतम,"काठमाडौँ — प्रधानमन्त्री केपी शर्मा ओलीलाई भिजिट भिसा प्रकरणमा प्रश्न सोध्न खोज्दा सभामुखबाट समय प्राप्त नभएको राष्ट्रिय स्वतन्त्र पार्टीकी सांसद सोबिता गौतमले बताएकी छन् ।प्रतिनिधिसभाको शुक्रबारको बैठकमा प्रधानमन्त्रीलाई सांसदहरूले प्रश्न सोध्ने कार्यसूची थियो । संसद्मा अवरोध गर्दै आएको रास्वपाले भने कार्यसूचीमा प्रवेश गर्नु पहिले नै बोल्न पाउनुपर्ने माग गरेको थियो । जेठ ३० यताका प्रतिनिधिसभा बैठकमा वेल घेराउ गर्दै आएको रास्वपाले शुक्रबारको बैठकमा भने प्रधानमन्त्रीलाई प्रश्न सोध्न पाउनुपर्ने माग राखेको थियो । तर, सभामुख देवराज घिमिरेले समय दिएनन् ।'जनताको आवाज सुन्ने थलो हो भन्ने अनि सुन्दै नसुन्ने वातावरण सिर्जना भयो भने सदनको औचित्य के हुन्छ ? हाम्रा आवाज सुन्नुपर्‍यो, समस्या समाधान गर्नुपर्‍यो भन्दै आइरहेका छौं । प्रधानमन्त्रीको प्रश्नोत्तर कार्यक्रम नचलाउनुस् भनेका होइनौं, चलाउनुस् तर हाम्रो पनि प्रश्न थयो । सरकारको नेतृत्व गर्ने व्यक्तिलाई हाम्रा प्रश्न नसुनाए कसलाई सुनाउने ?,' उनले भनिन्, 'सदनमा आउनुभएको बेला सांसदले प्रश्न राख्दा प्रधानमन्त्रीले नुसन्ने कुरा त छैन नि, उहाँलाई नै प्रश्न सुनाउनुपर्छ भनेर उठेका थियौं तर समय विनियोजन भएन ।'संसद्मा एक सांसद भएको पार्टीले पनि विरोध गरेमा सुन्नुपर्ने अभ्यास रहेको गौतमको भनाइ थियो । जनताको प्रतिनिधित्व गरेर आएको सांसदलाई आफ्ना धारणा राख्नका लागि समय उपलब्ध गराउनुपर्ने र सरकारले पनि ती प्रश्न सुन्नुपर्ने गौतमले बताइन् । तर, सभामुख घिमिरेले भने सदनमा अवरोध गर्दा र वेल घेराउ गर्दा पनि रास्वपालाई समय नदिएको उनले बताइन् । त्यसपछि मात्रै सदन बहिष्कार गर्न बाध्य भइरहेको सांसद गौतमले बताइन् ।'सदनमा हामीले पटकपटक आन्दोलन गर्दा, विरोध गर्दा, समय दिएर कुरा सुनियोस् भन्दा पनि सदनले सुन्दैन भने यो सदनमा हाम्रो स्थान रहेनछ भनेर बहिष्कार गरेका हौं । अब जनातामा जान बाहेक के विकल्प बाँकी रह्यो ?,' उनले भनिन् ।सदनमा बस्नु समयको बर्बादी गर्नुजस्तो भइरहेको गौतमको भनाइ थियो । 'सदनमा बसेर समय बर्बाद गर्नुभन्दा जनतासँग गएर हाम्रा कुरा राख्नु, यस्तो हुँदैछ है भनेर जनतालाई यथार्थ देखाउनु महत्वपूर्ण रहेछ भन्ने हामीलाई महसुस भएको छ, त्यसकारण हामीले बहिष्कार गरेका हौं,' उनले भनिन् ।त्यस्तै, भिजिट भिसा प्रकरण र अध्यागमनका सम्बन्धमा व्यक्ति विशेषलाई नभई गलत कामको छानबिन गर्नका लागि उच्चस्तरीय समिति गठन गर्नुपर्ने माग राखिएको गौतमले बताइन् । भिजिट भिसा प्रकरणको गहिराइसम्म गएर छानबिन गर्नका लागि निष्पक्ष र उच्चस्तरीय समिति गठन गर्नुपर्ने माग रहेको उनले बताइन् ।"
देशका विभिन्न प्रदेशमा भारी वर्षाको सम्भावना,"काठमाडौँ — मौसम पूर्वानुमान विभागले देशका विभिन्न प्रदेशमा भारी वर्षा हुने आकलन गरेको छ । विभागका अनुसार आज कोशी, बागमती र गण्डकी प्रदेशका केही स्थानमा भारी वर्षाको सम्भावना रहेको छ ।पहाडको केही भूभागसहित अन्य भूभागमा चट्याङसहित हल्कादेखि मध्यम वर्षाको सम्भावना रहेको पनि विभागले जनाएको छ । राति भने कोशी, बागमती, लुम्बिनी र गण्डकी प्रदेशका एक–दुईटा स्थानमा भारी वर्षा हुने सम्भावना देखिएको छ ।यस्तै, भोलि शनिबार दिउँसो कोशी, लुम्बिनी र गण्डकी प्रदेशका एक—दुई स्थानमा मध्यम वर्षा हुने देखिएको छ । शनिबार राति भने लुम्बिनीसहित तीन प्रदेशका विभिन्न स्थानमा भारी वर्षा हुने पूर्वानुमान गरिएको छ ।"
नेपालीलाई इजरायल र इरानबाट उद्धार गर्ने तयारीमा छौँ : परराष्ट्रमन्त्री,"काठमाडौँ — परराष्ट्र मन्त्री डा. आरजु राणा देउवाले इजरायल र इरानमा विकसित परिस्थितिअनुसार त्यहाँ रहेका नेपाली नागरिकहरूको सुरक्षा र उद्धारका लागि नेपाल सरकारले सम्भव भएका सबै उपायहरू अवलम्बन गर्ने र नेपाल फर्कन चाहनेलाई उद्धार गर्ने तयारीमा रहेको बताएकी छन्।आज परराष्ट्र मन्त्रालयमा सम्पन्न श्रम, रोजगार तथा सामाजिक सुरक्षा, संस्कृति, पर्यटन तथा नागरिक उड्डयन र गृह मन्त्रालयसँगको संयुक्त बैठकमा मन्त्री डा. राणाले इजरायल र इरानमा जारी युद्धका कारण उत्पन्न परिस्थिति र त्यसको तयारीबारे छलफलका क्रममा सो जानकारी दिएकी हुन्।परराष्ट्र मन्त्री डा. राणाले परराष्ट्र मन्त्रालयको समन्वयमा इजरायलस्थित नेपाली दूतावास सक्रिय रूपमा काम गरिरहेको, स्वदेश फर्कन चाहने नेपालीका लागि दर्ता प्रक्रिया खुला गरिएको, र उनीहरू स्वदेश फर्कन चाहेमा उद्धारका लागि आवश्यक प्रबन्ध मिलाउने तयारी भइरहेको जानकारी दिएकी थिइन्।उनले भनिन्, 'जिटुजी प्रक्रियाअन्तर्गत इजरायल पुगेका नेपालीहरू नेपाल फर्कन वा सुरक्षित स्थानमा जान चाहेमा त्यसका लागि सहजीकरण गर्नु इजरायलको पनि दायित्व हो। त्यसका लागि सीमा क्षेत्रबाट अन्य मुलुकमा जान सहयोग गरिदिन इजरायल सरकारलाई अनुरोध गरिसकेका छौँ। नेपालीहरू स्वदेश फर्कन चाहेमा उद्धारका लागि नेपाल सरकार तयारी अवस्थामा छ।'सो बैठकमा श्रममन्त्री शरदसिंह भण्डारीले मन्त्रालय पनि त्यहाँ रहेका नेपालीहरूसँग निरन्तर सम्पर्कमा रहेको र उनीहरू स्वदेश फर्कन चाहेमा उद्धारको तयारीमा सरकार लाग्नुपर्ने बताए। उनले हाल इजरायल जान अन्तिम तयारीमा रहेका व्यक्तिहरूलाई श्रम स्वीकृति नदिई रोकिएको जानकारी दिए ।यही जुन १३ मा इजरायल–इरानबीच युद्ध सुरु भएकै दिन परराष्ट्र मन्त्रालयले विज्ञप्तिमार्फत दुवै पक्षलाई अधिकतम संयमता अपनाउन र वार्तामार्फत समस्या समाधान गर्न अपिल गर्दै ती मुलुकमा रहेका नेपालीलाई सम्बन्धित नेपाली दूतावाससँग सम्पर्कमा रहन अनुरोध गरेको थियो।त्यसपछि जुन १५ मा सम्पर्क विवरणसहितको ट्राभल एड्भाइजरी जारी गरी सुरक्षाका दृष्टिकोणले अधिकतम सतर्कता अपनाउन नेपालीहरूलाई अनुरोध गरिएको थियो। ती मुलुकमा हाल हवाई मार्ग बन्द रहेको अवस्थामा सुरक्षित स्थान वा सीमावर्ती मुलुकमा जान चाहने नेपालीलाई ‘अनलाइन भिसा’ उपलब्ध गराउनेलगायत विषयमा खाडीस्थित सबै नेपाली नियोगलाई परराष्ट्र मन्त्रालयले गत बुधबार निर्देशन दिएको थियो।साथै, मन्त्रालयले अनलाइन पोर्टल खोलेर नेपालीहरूको विवरण संकलन सुरु गरेको र सो पोर्टलमा हालसम्म ६०० जनाभन्दा बढीले विवरण दर्ता गराइसकेको जानकारी पनि दिइएको छ। यो प्रक्रिया जारी नै रहेको छ। परराष्ट्र मन्त्रालयले गत बुधबार दोस्रो पटक ट्राभल एड्भाइजरी जारी गरेर हाल इजरायल तथा इरानमा रहेका नेपाली नागरिकलाई सुरक्षाका दृष्टिकोणले अधिकतम सतर्कता अपनाउन र नेपालबाट इजरायल वा मध्यपूर्वका अन्य मुलुकको भ्रमण नगर्न अनुरोध गरेको थियो।यसै साता नेपालका लागि इजरायलका राजदूत स्मुलिक आरी बाससँग परराष्ट्र मन्त्री डा. राणाले भेट गरी नेपाली नागरिकहरूको सुरक्षाको उचित प्रबन्ध मिलाउन इजरायल सरकारलाई अनुरोध गरेकी थिइन्।त्यसैगरी, इजरायलस्थित नेपाली दूतावास र इरान हेर्ने कतारस्थित नेपाली दूतावासलाई सम्बन्धित सरकारी अधिकारी, त्यहाँ कार्यरत संघसंस्था र नेपाली समुदायसँग निकट सम्पर्क कायम राख्न तथा सो सम्बन्धमा मन्त्रालयलाई ‘रियल टाइम रिपोर्टिङ’ गर्न निर्देशन दिइएको छ। हाल इजरायलमा ५ हजार ५ सयदेखि ७ हजार नेपाली रहेको र तीमध्ये अधिकांश तेल अभिभ, जेरुसेलम र हाइफामा रहेको जनाइएको छ। इरानमा १८ जना नेपाली रहेका छन्।"
सुन तस्करी प्रकरण : फरार आरोपी अमला रोक्का पक्राउ,काठमाडौँ — सुन तस्करी मुद्दामा फरार रहेकी रोल्पाकी अमला रोक्का पक्राउ परेकी छिन् । तिब्बती मूलका बेल्जियन नागरिक दावा छिरिङकी पत्नीसमेत रहेकी रोक्कालाई प्रहरीको केन्द्रीय अनुसन्धान ब्युरोले पक्राउ गरेको हो । उनी टाेखाबाट पक्राउ परेकी हुन् । ब्युरोका एसएसपी हाेबीन्द्र बाेगटीले आइतबार उनलाई अदालत उपस्थित गराइने बताए ।उनी ६१ केजी अवैध सुन तस्करीको मुद्दामा अनुसन्धान सुरु भएपछि फरार थिइन् । प्रहरीले अमला रोक्काविरुद्ध इन्टरपोलमार्फत डिफ्युजन नोटिससमेत जारी गरेको थियो । उनलाई फरार सूचीमा राखेर प्रहरीले अनुसन्धान अघि बढाएको थियो । सोही अनुसन्धानमा दावा छिरिङ र अन्यलाई प्रतिवादी बनाएर जिल्ला सरकारी वकिल कार्यालय काठमाडौंले जिल्ला अदालत काठमाडौंमा मुद्दा दर्ता गरेको थियो । उक्त मुद्दा अदालतमा विचाराधीन छ ।अमला काठमाडौंको ठमेलस्थित होटेल भियनाकी सञ्चालक हुन् । उनी माओवादी केन्द्र निकट रोल्पा-काठमाडौं सम्पर्क मञ्चको पनि पूर्वउपाध्यक्ष हुन् । रोका तत्कालीन उपराष्ट्रपति नन्दबहादुर पुनको घरमा देखिएकी उनी त्यसपछि फरार भएकी थिइन् । उनी भागेर भारत पुगेको बताइए पनि प्रहरीले पक्राउ गर्न सकेको थिएन ।
प्रधानमन्त्रीसँग उपनिर्वाचनबारे आयोगको परामर्श,"काठमाडौँ — प्रधानमन्त्री केपी शर्मा ओलीसँग निर्वाचन आयोगले प्रतिनिधिसभा र प्रदेशसभाको रिक्त दुई स्थान, राष्ट्रिय सभामा आगामी फागुन २० गते रिक्त हुने १८ स्थानसहित स्थानीय तहको रिक्त स्थानमा निर्वाचन गर्ने सन्दर्भमा आज परामर्श गरेको छ ।प्रधानमन्त्री तथा मन्त्रिपरिषद्को कार्यालय, सिंहदरबारमा प्रधानमन्त्री ओलीलाई आयोगका कार्यवाहक प्रमुख निर्वाचन आयुक्त रामप्रसाद भण्डारीसहित आयुक्तहरूले भेटेर आगामी कात्तिकको दोस्रो साता प्रतिनिधिसभा र प्रदेशसभाको उपनिर्वाचन गर्न र राष्ट्रिय सभामा आगामी फागुन २० गते रिक्त हुने १८ स्थानका लागि निर्वाचन तय गर्ने विषयमा छलफल गरेको हो ।प्रतिनिधिसभाका सदस्यको रुपन्देही क्षेत्र नं ३ र गण्डकी प्रदेशसभाको मनाङ क्षेत्र नं १ (२) को रिक्त सदस्यका लागि कात्तिकको दोस्रो साता निर्वाचन गर्ने गरी नेपाल सरकारको परामर्शमा यही असार १६ गतेभित्र आयोगले मिति तोक्ने तयारी गरेको छ । यसैगरी स्थानीय तहमा १३ वटा वडाध्यक्षको पद रिक्त रहेको आयोगले अवगत गराएको छ ।प्रधानमन्त्री ओलीले निर्वाचनका लागि आयोगले गरेको तयारीअनुसार आवश्यक सहजीकरणका लागि नेपाल सरकारका तर्फबाट सहयोग हुने विश्वास दिलाए । उनले आगामी आवधिक निर्वाचनका लागि गर्नुपर्ने तयारी पनि गर्दै गर्न आयोगलाई सुझाव दिए । भेटका अवसरमा आयुक्त जानकीकुमारी तुलाधार र सगुनशमशेर जबरा, प्रधानमन्त्री तथा मन्त्रिपरिषद्को कार्यालयका उच्चाधिकारीलगायत सहभागी थिए ।"
प्रधानमन्त्रीसँग उपनिर्वाचनबारे आयोगको परामर्श,"काठमाडौँ — प्रधानमन्त्री केपी शर्मा ओलीसँग निर्वाचन आयोगले प्रतिनिधिसभा र प्रदेशसभाको रिक्त दुई स्थान, राष्ट्रिय सभामा आगामी फागुन २० गते रिक्त हुने १८ स्थानसहित स्थानीय तहको रिक्त स्थानमा निर्वाचन गर्ने सन्दर्भमा आज परामर्श गरेको छ।प्रधानमन्त्री तथा मन्त्रिपरिषद्को कार्यालय, सिंहदरबारमा प्रधानमन्त्री ओलीलाई आयोगका कार्यवाहक प्रमुख निर्वाचन आयुक्त रामप्रसाद भण्डारीसहित आयुक्तहरूले भेटेर आगामी कात्तिकको दोस्रो साता प्रतिनिधिसभा र प्रदेशसभाको उपनिर्वाचन गर्न तथा राष्ट्रिय सभामा आगामी फागुन २० गते रिक्त हुने १८ स्थानका लागि निर्वाचन तय गर्ने विषयमा छलफल गरेका थिए।प्रतिनिधिसभाका सदस्यको रुपन्देही क्षेत्र नं. ३ र गण्डकी प्रदेशसभाको मनाङ क्षेत्र नं. १ (२) को रिक्त सदस्यका लागि कात्तिकको दोस्रो साता निर्वाचन गर्ने गरी नेपाल सरकारको परामर्शमा यही असार १६ गतेभित्र आयोगले मिति तोक्ने तयारी गरेको छ। यसैगरी, स्थानीय तहमा १३ वटा वडाध्यक्षको पद रिक्त रहेको आयोगले अवगत गराएको छ।प्रधानमन्त्री ओलीले निर्वाचनका लागि आयोगले गरेको तयारीअनुसार आवश्यक सहजीकरणका लागि नेपाल सरकारका तर्फबाट सहयोग हुने विश्वास दिलाए। उनले आगामी आवधिक निर्वाचनका लागि गर्नुपर्ने तयारी पनि गर्दै जान आयोगलाई सुझाव दिएका थिए।भेटका अवसरमा आयुक्तहरू डा. जानकीकुमारी तुलाधार र सगुनशमशेर जबरा, प्रधानमन्त्री तथा मन्त्रिपरिषद्को कार्यालयका उच्च अधिकारीलगायत सहभागी थिए।"
सिंहदरबारमा छलफलमा जुटे प्रमुख तीन दलका शीर्ष नेता,"काठमाडौँ — संक्रमणकालीन न्यायलगायत समसामयिक राजनीतिक विषयमा छलफल गर्न प्रधानमन्त्री केपी शर्मा ओलीसहित प्रमुख तीन दलका शीर्ष नेताहरूको बैठक बसेको छ ।प्रधानमन्त्री तथा मन्त्रिरिषद्को कार्यालय, सिंहदरबारमा जारी बैठकमा प्रधानमन्त्री एवं एमाले अध्यक्ष ओली, कांग्रेसका सभापति एवं पूर्वप्रधानमन्त्री शेरबहादुर देउवा,माओवादी अध्यक्ष एवं पूर्वप्रधानमन्त्री पुष्पकमल दाहाललगायत नेताहरू सहभागी छन्।"
रास्वपा सांसदले लगाएका कालो वस्त्र र नीलो रिबनबारे प्रधानमन्त्रीको चासो,"काठमाडौँ — राष्ट्रिय स्वतन्त्र पार्टीले कालो वस्त्र र नीलो रिबन लगाएकोबारे प्रधानमन्त्री केपी शर्मा ओलीले चासो देखाएका छन्।संसद्मा बैठक सुरु हुन लाग्दा रास्वपाका सांसदहरूले कालो वस्त्र र नीलो रिबन लगाएर संसद्मा उपस्थित भएको देखेपछि प्रधानमन्त्री ओलीले प्रश्न गरेका थिए। रास्वपा सांसद मनिष झाका अनुसार संसदीय दलका उपनेता विराजभक्त श्रेष्ठले मानव तस्करीको विरोधमा आफूहरूले कालो वस्त्र र नीलो रिबन लगाएको जानकारी दिएका थिए ।उनले नीलो रिबन मानव तस्करीविरुद्धको विश्वव्यापी सङ्केत भएको बताएका थिए। प्रधानमन्त्रीलाई वस्त्रबारे जानकारी गराइसकेपछि प्रधानमन्त्रीले शुभकामना दिएका थिए ।सांसद झाले भने, यो नीलो रिबन मानव तस्करीविरुद्धको विश्वव्यापी सङ्केत हो। हामीले यो लगाएका छौँ। साथै कालो ड्रेस लगाएका छौँ। हामीले विगत २२ दिनदेखि विरोध गरिरहेका छौँ। लगभग १५ वटा बैठकमा विरोध गरेका छौँ। आज पनि निरन्तरता दिएका छौँ। विरोधको अर्को सङ्केत सबैले कालो वस्त्र पनि लगाएका छौँ। २२ दिनसम्म पनि आन्दोलन गर्दा देशको अभिभावक प्रधानमन्त्रीज्यूको यसबारेमा कुनै वक्तव्य आएको छैन। आज संसद्मै जम्काभेट भयो प्रधानमन्त्रीज्यूसँग। उहाँले किन यस्तो ड्रेस भनेर जिज्ञासा राख्नुभयो। हामीले मानव तस्करविरुद्धको विरोधमा छौँ भनेर जानकारी गरायौँ। उहाँले शुभकामना दिनुभयो।'रास्वपाले २२ दिनसम्म आन्दोलन चल्दासमेत सरकारले चासो नदिँदा कालो वस्त्र लगाएर विरोध गर्नुपरेको बताएको छ।"
बीपी राजमार्गमा १५ दिन राति गाडी चलाउन रोक,"काभ्रे — बीपी राजमार्गमा १५ दिनका लागि साँझ ६:३० बजेदेखि बिहान ५ बजेसम्म गाडी चलाउन रोक लगाइएको छ । शुक्रबार काभ्रे, सिन्धुली र रामेछापका अन्तरजिल्ला सुरक्षा समन्वय समितिको बैठकले बर्खामा बाढीपहिरोको जोखिम रहेको भन्दै शुक्रबारदेखि रातिको समयमा गाडी चलाउन रोक लगाउने निर्णय गरेको हो ।काभ्रेको काभ्रे भञ्ज्याङदेखि सिन्धुलीको खुर्कोट खण्ड बढी जोखिमयुक्त भएकाले गाडी चलाउन रोक लगाइएको हो।एकैछिन पानी पर्‍यो भने पनि बाढीपहिरोका कारण बीपी राजमार्ग अवरुद्ध हुँदै आएको छ । छलफलमा अन्तरजिल्लाको सहकार्य र समन्वयबीचबाटै यात्रुलाई सहज यात्रा गराउन सकिने सुरक्षा निकायका प्रमुखहरूले बताएका थिए ।"
एक रुपैयाँ घटाइयोस् भन्ने प्रस्ताव संसद्मा प्रस्तुत,"काठमाडौँ — प्रतिनिधिसभाको शुक्रबारको बैठकमा प्रमुख प्रतिपक्ष दल नेपाल कम्युनिष्ट पार्टी (माओवादी केन्द्र) का रामकुमार राईले विनियोजन विधेयक, २०८२ अन्तर्गत उद्योग, वाणिज्य तथा आपूर्ति मन्त्रालयको शीर्षकको खर्च रकममा एक रुपैयाँ घटाइयोस् भन्ने प्रस्ताव प्रस्तुत गरेका छन्।'निर्यात प्रवर्द्धन गर्ने भनेर हामीले आवाज उठाइरहेका थियौँ। यसका लागि स्थानीय मदिरालाई बजारीकरण गर्नुपर्छ, जुटमिल, धाक्रो उद्योगलगायत स्वदेशी उद्योगमा बजेट छुट्याइएको छैन,” उनले भने, 'आधुनिक कृषि औजारका लागि पनि बजेट विनियोजन हुन सकेको छैन। आत्मनिर्भरताका लागि बजेट छुट्याइएको छैन।'माओवादी केन्द्रका सांसद देवेन्द्र पौडेलले विनियोजन विधेयक, २०८२ अन्तर्गत भूमि व्यवस्था, सहकारी तथा गरिबी निवारण मन्त्रालयको शीर्षक घटाई एक रुपैयाँ गरियोस् भन्ने प्रस्ताव प्रस्तुत गरेका छन्।प्रस्ताव पेस गर्दै सांसद पौडेलले दलित, भूमिहीन, सुकुम्बासी र अव्यवस्थितलाई जग्गा दिने भने पनि कसरी जग्गा उपलब्ध गराउने भन्ने कुरा बजेटमा उल्लेख नभएको भन्दै असहमति जनाएका थिए। 'कुन ठाउँको जग्गा पीडित समूहलाई उपलब्ध गराउने हो खुलाइएको छैन। खोला किनाराको जग्गा हो कि, मध्यवर्ती क्षेत्रको जग्गा हो या कहाँको जग्गा उपलब्ध गराउने खुलाइएको छैन,' उनले भने, 'बजेटले जनताको मुद्दालाई सम्बोधन गर्न सकेन।'नेपाल किसान मजदुर पार्टीका सांसद प्रेम सुवालले विनियोजन विधेयक, २०८२ अन्तर्गत संस्कृति, पर्यटन तथा नागरिक उड्डयन मन्त्रालय, भौतिक पूर्वाधार तथा यातायात मन्त्रालय, उद्योग, वाणिज्य तथा आपूर्ति मन्त्रालय र भूमि व्यवस्था, सहकारी तथा गरिबी निवारण मन्त्रालयको शीर्षकको खर्च रकममा उल्लिखित रकम घटाइयोस् भन्ने प्रस्ताव प्रस्तुत गरेका छन्।प्रस्ताव पेस गर्दै सांसद सुवालले मोहियानी हक दिनुपर्ने, कृषि उत्पादन बढाउनुपर्नेलगायतका विषयलाई प्राथमिकता दिन नसकिएको भन्दै जलविद्युत् उत्पादनमा लगानी बढाउनुपर्ने बताएका थिए।"
देशभर फैलियो मनसुन प्रणाली,"काठमाडौँ — यस वर्षको मनसुन प्रणाली आजदेखि देशभर फैलिएको छ । मौसम पूर्वानुमान महाशाखाले आज विशेष मौसम बुलेटिन निकालेर २३ दिनपछि मनसुन देशभर फैलिएको जनाएको हो ।यस वर्षको मनसुन जेठ १५ गते देशको पूर्वी भागबाट प्रवेश गरी कोशी प्रदेशको अधिकांश भूभागमा विस्तार भएकामा जेठ २९ गते मधेस, बागमती र गण्डकी प्रदेशका केही भाग र लुम्बिनी प्रदेशका पूर्वी क्षेत्रका केही भागसम्म विस्तार भएको थियो ।मौसमविद् प्रतिमा मानन्धरले लुम्बिनी, कर्णाली र सुदूरपश्चिम प्रदेशमा आजदेखि मनसुन फैलिएसँगै अब देशभर मनसुन सक्रिय रहने बताए । 'हाल कोशी, मधेश, बागमती र गण्डकी प्रदेशका केही भाग र लुम्बिनी प्रदेशका पूर्वी क्षेत्रमा मनसुनी वायुको प्रभाव छ । साथै देशका पश्चिम भागमा पश्चिमी र स्थानीय वायुको आंशिक प्रभाव छ,' उनले भने, 'भारतको पश्चिम बङ्गाल आसपासका क्षेत्रमा बनेको न्यूनचापीय क्षेत्रको पनि आंशिक प्रभाव छ ।'"
सरकारले सदनलाई हेप्यो : प्रमुख सचेतक पाण्डे,"काठमाडौँ — नेकपा (माओवादी केन्द्र) का प्रमुख सचेतक हितराज पाण्डेले सरकारले सदनलाई हेपेको आरोप लगाएका छन्।प्रतिनिधिसभाको बैठकमा विनियोजित शीर्षकमाथिको छलफलमा सम्बन्धित मन्त्रीहरू उपस्थित नभएसँगै उनले सरकारले सदनलाई हेपेको आरोप लगाएका हुन्।उनले कार्यसूची आउने फेरि हटाउने काम जारी रहेको भन्दै आपत्ति जनाए। उनले सदनमा आन्दोलन भएको लामो समय भए पनि सरकार बेखबर रहेको बताएका थिए। सांसदले नियमावली मान्नुपर्ने तर सरकारले मान्नुपर्ने नपर्ने? भन्दै प्रश्न गरे।उनले भने, ‘सरकारले यो सदनलाई यत्तिकै हेपेको छ। यसको बयान गरी साध्य छैन। बारम्बार हामीलाई कार्यसूची आउँछ, फेरि कार्यसूची हटाइन्छ। कारण सोध्दा मन्त्रीको उपस्थिति छैन। सदनमा आन्दोलन भएको यत्रो समय भयो, त्यसको जबाफदेही पनि छैन। सम्माननीय प्रधानमन्त्रीज्यू यहाँ उपस्थित हुनुभयो। आजको कार्यसूचीमा पनि मन्त्रीहरू सबै उपस्थित हुनुहुन्न। यो विषयवस्तु संसद्ले नै हेर्नुपर्ने विषय हो। मन्त्रीहरूको उपस्थिति बेगर आज हुने छलफल अघि बढाइनु हुँदैन। यो हाम्रो नियमावलीको ठाडो उल्लङ्घन हो। नियमावली हामीले पालन गर्नुपर्ने, सरकारले पालन गर्नुपर्दैन? कहाँ सम्मको अन्याय हो यो।’उनले बजेटको किताब नआउँदा खर्च कटौतीको प्रस्ताव दिन नपाएको गुनासो गरेका थिए।"
"संसद्‌मा आज : रास्वपा र राप्रपाको बहिष्कार, प्रधानमन्त्रीको प्रश्नोत्तर कार्यक्रम हटाइयो","काठमाडौँ — प्रतिनिधिसभाको आजको बैठकमा पनि राष्ट्रिय स्वतन्त्र पार्टी (रास्वपा) र राष्ट्रिय प्रजातन्त्र पार्टीका सांसदहरुले विरोध गरेपछि प्रधानमन्त्री केपी शर्मा ओलीले सासंदहरुको प्रश्नको जवाफ दिने निर्धारित कार्यक्रम प्रभावित भएको छ ।सभामुख देवराज घिमिरेले बैठक सुरु भएको घोषणा गरेलगत्तै दुवै दलका सांसद आफ्नो आसनबाट उठेर विरोध जनाएका थिए । त्यसपछि सभामुख घिमिरेले विरोधमा उभिएका सांसदहरुलाई विनियोजन विधेयकमाथिको छलफल सक्नुपर्ने र प्रश्नउत्तर लगायतका कार्यक्रम अगाडि बढाउनुपर्ने भएकाले त्यसका लागि उपयुक्त वातावरण बनाउन आग्रह गरे ।सभामुखको आग्रहलाई अवज्ञा गर्दै दुवै पार्टीका सांसदहरु आफ्नो आसनमा नबसेपछि सभामुखले प्रधानमन्त्री ओलीले सांसदहरुको प्रश्नको जवाफ दिने कार्यक्रम कार्यसूचीबाट हटाइएको जानकारी दिए ।प्रधानमन्त्री ओलीले प्रतिनिधिसभा नियमावली, २०७९ बमोजिम सांसदहरुले सोधेको प्रश्नको जवाफ दिने कार्यसूची तय भएको थियो । त्यसपछि दुवै दलका सांसद बैठक छाडेर निस्किए । सदनमा विनियोजन विधेयकमाथिको छलफल भने अघि बढाइएको छ ।यसैबीच, प्रतिनिधिसभाको आजको बैठकमा छलफलका निर्धारित युवा तथा खेलकुद र महिला, बालबालिका तथा ज्येष्ठ नागरिक मन्त्रालयको विनियोजन विधेयकमाथिको छलफल हुने कार्यसूची हटाइएको छ । दुवै मन्त्रालयका मन्त्री अनुपस्थित भएपछि उक्त छलफल कार्यसूचीबाट हटाइएको सभामुख घिमिरेले जानकारी दिए ।प्रतिपक्ष दल माओवादीका प्रमुख सचेतक हितराज पाण्डेले आफूहरुसँग सरसल्लाह नगरी कार्यसूचीबाट हटाइएको विषयमा असहमति जनाए । उनले सम्बन्धित मन्त्रीको अनुपस्थितिमा विनियोजन विधेयकमाथिको छलफल अगाडि बढाउन नहुने धारण राखेपछि ती मन्त्रालयमाथिको छलफलको कार्यसूची हटाइएको हो ।बैठकमा स्वतन्त्र सांसद डा अमरेशकुमार सिंहले विनियोजन विधेयक, २०८२ अन्तर्गत संस्कृति, पर्यटन तथा नागरिक उड्डयन मन्त्रालय, भौतिक पूर्वाधार तथा यातायात मन्त्रालय, उद्योग, वाणिज्य तथा आपूर्ति मन्त्रालय र भूमि व्यवस्था, सहकारी तथा गरिबी निवारण मन्त्रालय शीर्षकको खर्च रकमलाई घटाई एक रुपैयाँ गरियोस् भन्ने प्रस्ताव प्रस्तुत गरेका छन् ।"
'वनजंगल एडभेन्चर'मा मौलिक नेपाली घर पनि,"काठमाडौँ — आन्तरिक पर्यटकको संख्या बढिरहेका बेला पछिल्लो समय साहसिक पर्यटनको पनि विस्तार भएको छ । यस्तैमा नयाँ गन्तव्यका रूपमा देखापरेको छ- वनजंगल एडभेन्चर ।यो काठमाडौं उपत्यका नजिकै तारकेश्वर नगरपालिका–३ मा रहेको छ ।जिपलाइन, रकक्लाइम्बिङ,रोलर कोस्टरलगायतका अनुभव सँगाल्न यहाँ उपत्यका बाहिरका विभिन्न ठाउँबाट आन्तरिक पर्यटक पुग्न थालेका छन् । काठमाडौंमा बसोबास गरिरहेकाले साहसिक पर्यटनका लागि टाढाटाढा जानुपर्ने बाध्यता पनि अब हटेको छ ।रिङरोड बाइपासबाट १० किलोमिटरभित्र ककनी राजमार्गमा पर्ने पाँचमानेमा वनजंगल एडभेन्चर बनेको हो । यहाँ पुग्ने पाहुनाले प्रकृतिको आनन्द र हरियाली वातावरणमा स्वच्छ हावा पनि लिन सक्नेछन् ।आठ महिनादेखि आफूहरुले सेवा दिँदै आएको वनजंगल एडभेन्चरकी सञ्चालक एलिसा ढकालले बताइन् । 'साहसिक पर्यटनमा रुचि राख्ने आन्तरिक तथा बाह्य पर्यटकलाई लक्षित गरी हामीले यो प्रोजेक्ट सुरु गरेका हौं,' उनले भनिन्, 'राजधानीमाबसोबास गरिरहेकाका लागि यो नजिकको गन्तव्य बनेको छ ।'हिजोआज साहसिक पर्यटनको ‘प्याकेज’ बनाएर आउनेको संख्या बढिरहेको उनले बताइन् ।उनका अनुसार काठमाडौंका मानिस यहाँ आउँदा समयको बचत हुने जंगलभित्र सबै एडभेन्चरको महसुस गर्न पाउनेछन् । ३० रोपनीमा फैलिएको वनजंगलमा सेवाग्राहीले जिपलाइन, रोलर कोस्टर, क्लाइम्बिङ वाल, अब्स्टयाक्ल कोर्स, हाइरोप कोर्स, किड्स एडभेन्चर कोर्स, जिपलाइन ट्रिपटप एडभेन्चर र जाइन्ट स्वीङको अनुभव लिन सकिने उनको भनाइ छ ।'साहसिक पर्यटनका लागि यहाँ रोलर कोस्टर पनि छ,' सञ्चालक ढकालले भनिन्, 'यसमा फलाममा चक्का राखी बाँधेर छोड्ने गरिन्छ । पर्यटकले एक मिनेटसम्म फलामको डन्डामा घुमेर मनोरञ्जन लिन सक्नेछन् ।'अधिकांश खेल खेलाउन पर्यटन विभागबाट अनुमति लिएको र साहसिक खेलमा सहभागी प्रत्येक खेलाडीको बिमा गरिएको उनले बताइन् ।पर्यटकले टेन्ट र मौलिक नेपाली घरमा बसेर पनि फरक अनुभूति गर्न सक्छन् । यहाँ ११ टेन्ट र एक मौलिक घर छन् ।'मौलिक घरमा ढिकी, जाँतो, हलो तथा कृषकले प्रयोग गर्ने सामग्री देख्न पाइन्छ,' ढकालले भनिन्, 'मौलिकतालाई बचाइराख्न पनि हामीले यसो गरेका हौं ।'"
रास्वपाले पनि गर्‍यो संसद् बैठक बहिष्कार,काठमाडौँ — रास्वपाका सांसदहरूले शुक्रबारको प्रतिनिधिसभा बैठक बहिष्कार गरेका छन् ।भिजिट भिसा प्रकरणमा छानबिनका लागि संसदीय समिति वा न्यायिक आयोगको माग गर्दै रास्वपाले जेठ ३० पछिका प्रतिनिधिसभा बैठकमा वेल घेराउ गर्दै आइरहेको छ । रास्वपा सांसद आज कालो कपडा लगाएर आएका थिए ।आज प्रधानमन्त्री केपी ओलीसँग संसद्‍मा प्रत्यक्ष प्रश्नोत्तर तय भएको थियो । रास्वपाको विरोधपछि उक्त कार्यक्रम हटाइएको छ ।यसअघिका बैठक बहिष्कार गर्दै आएको राप्रपा पनि आज रास्वपाका सांसदसँगै बाहिरिएको छ ।
संसद्‍मा प्रधानमन्त्री ओलीको प्रश्नोत्तर कार्यक्रम : कालो कपडा लगाएर आए रास्वपा सांसद,काठमाडौँ — रास्वपाका सबै सांसदहरूले शुक्रबार कालो कपडा लगाएर आएका छन्  । विरोधस्वरुप सबै सांसदहरूले कालो कपडा लगाएका हुन् । प्रधानमन्त्री केपी ओलीसँग संसद्‍मा प्रत्यक्ष प्रश्नोत्तर तय भएको दिन रास्वपा सांसदहरूले कालो कपडा लगाएर आएका हुन् ।भिजिट भिसा प्रकरणमा छानबिनका लागि संसदीय समिति वा न्यायिक आयोगको माग गर्दै रास्वपाले जेठ ३० पछिका प्रतिनिधिसभा बैठकमा वेल घेराउ गर्दै आइरहेको छ ।
प्रधानमन्त्रीसँगको प्रश्नोत्तर कार्यक्रममा होहल्ला नगर्न रास्वपालाई सभामुखको आग्रह,काठमाडौँ — सभामुखले रास्वपालाई प्रधानमन्त्रीसँगको प्रत्यक्ष प्रश्नोत्तर कार्यक्रममा अवरोध वा होहल्ला नगर्न आग्रह गरेका छन् ।  रास्वपा प्रमुख सचेतक सन्तोष परियारलाई शुक्रबार बिहान संसद् भवन नयाँ बानेश्वरस्थित कार्यकक्षमा बोलाएर सभामुखले प्रधानमन्त्रीसँगको प्रत्यक्ष प्रश्नोत्तर कार्यक्रम प्रभावित नगर्न आग्रह गरेका हुन् ।उनले प्रधानमन्त्री बोलिरहँदा वेलमा होहल्ला गर्ने कार्य शोभनीय नहुने बताउँदै विरोधको स्वरुप बदल्न आग्रह गरेका हुन् ।सभामुखको आग्रहलाई रास्वपाले अस्वीकार गर्दै आफ्नो विरोध जारी रहने बताएको छ । रास्वपाको अवरोधका कारण प्रधानमन्त्रीसँगको प्रत्यक्ष प्रश्नोत्तर कार्यक्रम प्रभावित हुने देखिएको छ । प्रश्नोत्तरका लागि प्रधानमन्त्री ओली सरकारी निवास बालुवाटारबाट बानेश्वर हिँडिसकेका छन् ।सत्तापक्षका मुख्य सचेतक महेशकुमार बर्तौला र कांग्रेस प्रमुख सचेतक श्यामकुमार घिमिरेले पनि रास्वपालाई होहल्लाबीच प्रधानमन्त्रीसँगको प्रत्यक्ष प्रश्नोत्तर राख्ने वातावरण बनाउन आग्रह गरेका छन् ।
"प्रतिनिधिसभा बैठक आज ११ बजे, प्रधानमन्त्रीसँग प्रश्नोत्तर","काठमाडौँ — प्रतिनिधिसभाको बैठक संघीय संसद् भवन नयाँ बानेश्वरमा बिहान ११ बजे बस्दै छ । बैठकको सम्भावित कार्यसूचीमा प्रधानमन्त्रीसँगको प्रत्यक्ष प्रश्नोत्तर कार्यक्रम राखिएको छ ।प्रतिनिधिसभा नियमावली, २०७९ अनुसार हरेक महिनाको पहिलो साता प्रधानमन्त्रीसँग प्रत्यक्ष प्रश्नोत्तरको व्यवस्था गरिएको छ ।यस्तै, विनियोजन विधेयक, २०८२ को विभिन्न शीर्षकमाथि प्रारम्भ हुने छलफलअन्तर्गत ६ वटा मन्त्रालयको समूहीकृत रूपमा छलफल हुने कार्यसूची छ ।आजको बैठकमा संस्कृति, पर्यटन तथा नागरिक उड्डयन, युवा तथा खेलकुद, भौतिक पूर्वाधार तथा यातायात, महिला, बालबालिका तथा ज्येष्ठ नागरिक, उद्योग वाणिज्य तथा आपूर्ति र भूमि व्यवस्था, सहकारी तथा गरिबी निवारण मन्त्रालयको विनियोजनमाथि छलफल हुने सम्भावित कार्यसूची तय भएको सङ्घीय संसद् सचिवालयले जनाएको छ ।"
इजरायलबाट उद्धारका लागि ४८५ नेपालीको निवेदन,"काठमाडौँ — इजरायलमा रहेका करिब पाँच सय नेपालीले उद्धारको सहयोग माग्दै सरकारसमक्ष निवेदन दिएका छन् । इजरायल–इरान युद्ध चर्किएपछि त्यहाँबाट उद्धार चाहने नेपालीका लागि परराष्ट्र मन्त्रालयले वेबसाइटमा मंगलबार राखेको फाराम उनीहरूले भरेका छन् ।मन्त्रालयका प्रवक्ता लोकबहादुर पौडेल क्षेत्रीका अनुसार बिहीबार साँझसम्म ४ सय ८५ जनाले व्यक्तिगत विवरणसहित फाराम भरेका छन् । उनीहरू सबै इजरायलमा रहेका नेपाली हुन् । इजरायलमा करिब ७ हजार नेपाली छन् । इरानमा भने १७ जना नेपाली रहेको तथ्यांक छ । जोखिममा रहेका नेपालीको उद्धार प्रयोजनका लागि तथ्यांक संकलन भइरहेको प्रवक्ता क्षेत्रीले बताए । ‘त्यहाँ रहेका नेपालीको चाहना बुझ्दै छौं । उद्धार चाहनेलाई कसरी सुरक्षित तरिकाले ल्याउनेबारे पनि छलफल भइरहेको छ,’ उनले भने, ‘आफ्ना नागरिकको सुरक्षाका लागि नेपाल सरकराले सम्भव भएसम्म प्रयास गर्नेछ ।’युद्धग्रस्त इजरायल र इरानमा हवाई सेवा बन्द छ । स्थलमार्गबाट बाहिर निस्किन पनि कठिन छ । कतिपय मुलुकले भने आफ्ना नागरिकको उद्धार थालिसकेका छन् । परराष्ट्रका प्रवक्ता क्षेत्रीले नेपाली नागरिकको उद्धारका लागि विभिन्न मुलुक र अन्तर्राष्ट्रिय संघसंस्थासँग समन्वय भइरहेको जानकारी दिए ।इरानको कारागारमा ५ नेपाली रहेका छन् । अन्य १२ नेपाली भने विभिन्न दूतावास र अन्यत्र कार्यरत रहेको तथ्यांक छ । इरानसमेत हेर्दै आएका कतारस्थित नेपाली राजदूत रमेशचन्द्र पौडेलले उद्धारको माग गर्दै कसैले पनि सम्पर्क नगरेको बताए । उनका अनुसार अहिलेसम्म नेपाली सबै सुरक्षित रहेको सूचना छ । ‘भोलि–पर्सि इरानबाट निकाल्नुपर्ने स्थितिमा के गर्ने भनेर हामी छलफल गरिरहेका छौं,’ उनले भने, ‘हवाई सेवा बन्द छ । अजरबैजान र पाकिस्तानले आफ्नो सीमा बन्द गरेका छन् ।’इरानबाट नेपालीको उद्धार गर्ने विषयमा कतारस्थित इरानी दूतावाससँग छलफल गरेको राजदूत पौडेलले जानकारी दिए । ‘इरानबाट यूएईसम्म फेरी चल्छ । तर फेरी चल्ने स्थानमै पुग्न १५ घण्टा लाग्ने रहेछ । त्यहाँबाट निकाल्न सकिन्छ कि भन्नेबारेमा कुराकानी भएको छ,’ उनले भने, ‘यूएईसँग पनि छलफल गर्छौं । सुरक्षित बाटो पहिचान भएपछि इरानमा रहेका नेपालीलाई खबर गर्छौं ।’इजरायलस्थित नेपाली राजदूत धनप्रसाद पण्डितका अनुसार त्यहाँ रहेका केही नेपालले नेपाल फर्किन इच्छा राखेका छन् । ‘यहाँको परिस्थितिमा अभ्यस्त भइसकेका र रोजगारीमा जमेका धेरैजसो नेपालीले उद्धार खोजेका छैनन् । तर भर्खर आएकाहरूले सुरक्षित रूपमा फर्किने उपाय खोजिरहेका छन्,’ उनले भने, ‘तर यहाँबाट निकाल्न कठिनाइ छ । एक नेपाली डाक्टरलाई जोर्डनको स्थल मार्गबाट निकाल्न अनलाइनबाट भिसाको आवेदन दिएको दुई दिन भइसक्दा पनि सकिएको छैन ।’ इजरायल सरकारकै निमन्त्रणामा पुगेका विराटनगरका मेयर नागेश कोइरालालाई फर्काउन भने समस्या नभएको राजदूत पण्डितले बताए । उनले थपे, ‘उहाँसँग रातो पासपोर्ट पनि थियो ।’नेपाल सरकारले इजिप्टस्थित आफ्नो दूतावासमार्फत जोर्डन सरकारलाई त्यहाँको बाटो हुँदै नेपालीलाई बाहिरिन सहजीकरण गरिदिन आग्रह गरेको छ । जोर्डनले भने होटल र विमानको टिकट रहेको अवस्थामा सहज गरिदिने भनेको छ । इजिप्टपट्टि गाजाको सिमाना हुँदै जानुपर्ने भएकाले जोर्डनको बाटो नै सहज हुने राजदूत पण्डितले बताए । ‘नेपाली समुदायसँग सम्पर्कमै छौं,’ उनले भने, ‘फर्किन चाहनेहरूको संख्या हेरी आवश्यक योजना बनाउँछौं । यहाँ काम गरिरहेकाहरू व्यक्तिगत रूपमै विमानको टिकट काट्न सक्षम छन् ।’"
ब्राजिलतर्फ कुदिरहेका चिनियाँ ‘ईभी’,"काठमाडौँ — चीनको प्रमुख विद्युतीय कार निर्माता कम्पनी बीवाईडीले ब्राजिलमा सस्तो मूल्यका विद्युतीय कार धमाधम निर्यात गरिरहेको छ । अघिल्लो महिना मात्रै २० वटा फुटबल मैदान बराबरको विशाल कार्गो पानीजहाजमार्फत ७ हजार ३ सय नयाँ बीवाईडी ब्राजिलको इटाजाइ बन्दरगाहमा ढुवानी गरिएको थियो । यो पछिल्लो एक वर्षमा ब्राजिलतर्फ गएको चौथो ठूलो चिनियाँ कार्गो पानीजहाज थियो ।चिनियाँ कारको यस्तो ओइरोले स्थानीय उद्योग धराशायी बनेको र रोजगारी प्रभावित हुने भन्दै ब्राजिलका अटो व्यवसायीले चिन्ता व्यक्त गरेको रोयटर्सले जनाएको छ । विभिन्न देशमा आफ्नो व्यवसाय विस्तार गर्ने क्रममा बीवाईडीले हाल उल्लेख्य मात्रामा कार्गो पानीजहाज परिचालन गरिरहेको छ । अहिले ब्राजिललाई मुख्य गन्तव्य बनाउँदै बीवाईडीले हालसम्म करिब २२ हजार कार निर्यात गरिसकेको अन्तर्राष्ट्रिय सञ्चारमाध्यमले बताएका छन् । बीवाईडीसँगै ब्राजिलमा अन्य चिनियाँ ब्रान्डले पनि उपस्थिति बढाएका छन् । ब्राजिलमा चीनबाट आयात हुने सवारीसाधनको संख्या यस वर्ष ४० प्रतिशतले बढ्ने अनुमान गरिएको छ ।ब्लुमबर्गका अनुसार चीनमा यस वर्षको पहिलो ६ महिनामा बिक्री भएका १० मध्ये ९ वटा गाडी विद्युतीय थिए । सार्वजनिक यातायातलाई विद्युतीकरण गर्ने प्रारम्भिक चरणमै रहेको भए पनि ब्राजिलमा यो क्रम तीव्र गतिमा अघि बढेको देखिन्छ । त्यहाँ सन् २०२४ को पहिलो ६ महिनामै ५५ हजार युनिट यात्रुवाहक ईभी बिक्री भएका थिए । ईभीको बजार बढिरहँदा ब्राजिलमा चिनियाँ गाडीको ओइरो लागेको हो । युरोपेली संघ र संयुक्त राज्य अमेरिकामा जस्तो दक्षिण एसियाली देशमा चिनियाँ ब्रान्ड र उत्पादनलाई नीतिगत अवरोध छैन ।चिनियाँ ईभी कम्पनीहरूले ब्राजिल जस्तै उदीयमान, कम प्रतिस्पर्धा र माग उच्च भएका बजारमा विशेष ध्यान दिँदै निर्यात बढाएका छन् । सन् २०२४ को पहिलो ६ महिनामा ब्राजिलमा बेचिएका ईभीमध्ये ८९ प्रतिशत चिनियाँ कम्पनीका थिए भने सन् २०२३ मा यो संख्या २४ प्रतिशत मात्रै थियो । बीवाईडीले सन् २०१५ देखि नै ब्राजिलमा आफ्ना ईभी र प्लग–इन हाइब्रिड भेहिकल बेच्न थालेको थियो । सन् २०२३ र २०२४ को तुलनामा यस कम्पनीका गाडीको बिक्री ३२७ प्रतिशतले वृद्धि भएको ब्राजिलका पत्रकार गाब्रियल डारोसले ‘रेस्ट अफ वर्ल्ड’ मा लेखेका छन् । उनका अनुसार ईभी आयातमा ब्राजिलले लागू गरेको शून्य कर नीतिका कारण यो वृद्धि सम्भव भएको हो ।तर यस्तो अवस्था सधैं नरहने पत्रकार डारोसले प्रस्ट्याएका छन् । किनभने ब्राजिलले हाल ईभी आयातमा निरन्तर बढ्ने कर नीति लागू गरेको छ । यसअनुरूप सन् २०२४ मा १० प्रतिशत हुँदै सन् २०२६ सम्ममा ईभी आयात गर्दा ब्राजिलमा ३५ प्रतिशत भन्सार कर तिर्नुपर्छ । हाल १८ प्रतिशत कर लाग्नेमा अर्को महिना यो बढेर २५ प्रतिशत पुग्दै छ । यस्तो कर कानुन लागू गर्न ब्राजिलका प्रभावशाली अटो निर्माताहरूको ‘लबिइङ’ ले काम गरेको डारोसको विश्लेषण छ ।रोयटर्सका अनुसार चिनियाँ ईभी निर्माता कम्पनीले ब्राजिलकै कलकारखानामा लगानी गर्नुको साटो अस्थायी रूपमा घटाइएको कर प्रणालीको फाइदा उठाएर धमाधम कार बेचिरहेको ब्राजिलका उद्योगी र मजदुर संगठनहरूको आरोप छ । यस्तो प्रवृत्तिले रोजगारी सिर्जनामा भूमिका नखेलेको उनीहरूको गुनासो छ । इलेक्ट्रिक कार आयातमा क्रमैसँग कर वृद्धि गर्नुभन्दा १८ प्रतिशत रहेको आयात कर एकैसाथ बढाएर ३५ प्रतिशत पुर्‍याउन स्थानीय उद्योगीले सरकारलाई दबाब दिइरहेको रोयटर्सले जनाएको छ ।‘विभिन्न देशले चिनियाँ कारको आयातमा रोक लगाइरहेका बेला ब्राजिलले ढोका खुला राख्यो, चीनले त्यसको फाइदा उठाएको छ,’ इन्डस्ट्रियल ब्राजिलका अध्यक्ष एवं मर्सिडिज–बेन्जका प्रतिनिधि आरोएल्डो दा सिल्भाले भनेका छन् । यस विषयमा बीवाईडीले भने कुनै प्रतिक्रिया नदिएको सञ्चारमाध्यमहरूले बताएका छन् । आयातमा सहजीकरणसँगै विद्युतीय सवारी प्रोत्साहनका लागि ब्राजिल सरकारले स्थानीय उद्योग र उत्पादनलाई पनि सघाउने गरी कार्यक्रम लागू गर्दै आएको ब्लुमबर्गको समाचार ‘डिड यु स्पट अ न्यु ईभी इन ब्राजिल ? इट्स प्रब्ली चाइनिज’मा उल्लेख छ ।गत जुनमा ब्राजिलका राष्ट्रपति लुला दा सिल्भाले देशको नयाँ ट्रान्सपोर्ट डिकार्बोनाइजेसन नीति ‘ग्रिन मोबिलिटी एन्ड इन्नोभेसन प्रोग्राम’ लाई कानुनी मान्यता दिएका थिए । यस कार्यक्रममार्फत ब्राजिलले हाइब्रिड र ईभीलगायत कम धूवाँ फाल्ने गाडीको निर्माण र खरिदमा कर छुट दिने व्यवस्था लागू गरेको छ । यो नीतिपछि बीवाईडी र ग्रेटवाल मोटरजस्ता चिनियाँ कम्पनीले ब्राजिलमै कारखाना खोली विद्युतीय गाडी उत्पादन गर्ने योजना बनाएका छन् । तथापि उनीहरूले हालसम्म कुनै पहल नगरेको स्थानीय उद्योगीहरूको भनाइ छ ।विश्वमा ठूला गाडी निर्माण हुने देशमध्ये ब्राजिल आठौंमा पर्छ । अब त्यहाँ चिनियाँ कम्पनीले विद्युतीय गाडी उत्पादन गर्न थाले यो देश ल्याटिन अमेरिकी भेगमा ईभीको केन्द्र बन्ने विज्ञहरूले औंल्याएका छन् । चिनियाँ कम्पनीहरूको अग्रसरतामा ब्राजिलनिकट भविष्यमै ल्याटिन अमेरिकाका लागि विद्युतीय गाडी निर्यातको एक प्रमुख केन्द्र वा निर्यात हबका रूपमा उदाउन सक्ने उनीहरूको आकलन छ ।चीनमा हाल उल्लेख्य मात्रामा कार उत्पादन भइरहेको छ । यसले गर्दा निर्यातमा पनि तीव्र वृद्धि देखिन्छ । सन् २०२३ मै जापानलाई उछिनेर चीन विश्वकै सबैभन्दा धेरै सवारी निर्यातकर्ता बनेको थियो । चिनियाँ गाडीहरू युरोप, दक्षिणपूर्वी एसिया र ल्याटिन अमेरिकी बजारमा फैलिरहेका छन् । विश्वकै आठौं ठूलो कार मार्केट भएकाले चिनियाँ ब्रान्डका लागि ब्राजिल महत्त्वपूर्ण छ । त्यहाँ भक्सवागन, जनरल मोटर्स, जिप जस्ता कम्पनीले कार उत्पादन गरिरहेका छन् ।घरेलु बजारमा चर्को प्रतिस्पर्धाका कारण बीवाईडीले हाल आफ्नो सस्तो ‘सिगल’ कारको मूल्य १० हजार डलरभन्दा तल झार्नुपरेको छ । अन्तर्राष्ट्रिय बजारमा पनि चिनियाँ ब्रान्डमाथि कर बढेको छ । युरोपले ४५.३ र अमेरिकाले १०० प्रतिशतभन्दा बढी भन्सार कर लगाउनुका साथै चिनियाँ सफ्टवेयर प्रतिबन्धित गरेका छन् । ब्राजिलले भने सन् २०१५ मा विद्युतीय गाडीको प्रयोग बढाउन आयात कर छुट दिएको थियो । अब त्यो कर प्रत्येक ६ महिनामा बढ्दै सन् २०२६ मा ३५ प्रतिशत पुग्ने तालिका बनाएको छ । त्यो अवस्थामा बीवाईडी र अन्य चिनियाँ ईभी निर्माताहरूको ब्राजिलमा कस्तो बजार रणनीति हुन्छ, यसबारे कुनै जानकारी बाहिरिएको छैन ।(एजेन्सीको सहयोगमा)"
यस्तो छ विदेशी मुद्राको आजको विनिमयदर,"काठमाडौँ — नेपाल राष्ट्र बैङ्कले शनीबारका लागि विदेशी मुद्राको सटहीदर निर्धारण गरेको छ । राष्ट्र बैङ्कका अनुसार आज अमेरिकी डलर केहि घटेर एकको खरिददर १३८ रूपैयाँ २४ पैसा र बिक्रीदर १३८ रूपैयाँ ८४ पैसा कायम भएको छ ।युरोपियन युरो आज एकको खरिददर १५९ रुपैयाँ २० पैसा र बिक्रीदर १५९ रुपैयाँ ८९ पैसा रहनेछ । युरो हिजोको भन्दा केहि बढेको हो । शुक्रबार युरो एकको खरिददर १५९ रुपैयाँ र बिक्रीदर १५९ रुपैयाँ ६९ पैसा कायम भएको थियो ।आज पाउन्ड स्टर्लिङ एकको खरिददर १८६ रूपैयाँ ५१ पैसा र बिक्रीदर १८७ रूपैयाँ ३२ पैसा, स्विस फ्र्याङ्क एकको खरिददर १६९ रूपैयाँ ०७ पैसा र बिक्रीदर १६९ रूपैयाँ ८० पैसा कायम गरिएको छ ।अष्ट्रेलियन डलर एकको खरिददर ८९ रूपैयाँ ६४ पैसा र बिक्रीदर ९० रूपैयाँ ०३ पैसा, क्यानेडियन डलर एकको खरिददर १०० रूपैयाँ ८६ पैसा र बिक्रीदर १०१ रूपैयाँ ३० पैसा, सिङ्गापुर डलर एकको खरिददर १०७ रूपैयाँ ५८ पैसा र बिक्रीदर १०८ रूपैयाँ ०५ पैसा निर्धारण गरिएको छ ।यस्तै, जापानी येन १० को खरिददर नौ रूपैयाँ ५० पैसा र बिक्रीदर नौ रूपैयाँ ५४ पैसा तोकिएको छ । चिनियाँ युआन एकको खरिददर १९ रूपैयाँ २५ पैसा र बिक्रीदर १९ रूपैयाँ ३४ पैसा, साउदी अरेबियन रियाल एकको खरिददर ३६ रूपैयाँ ८४ पैसा र बिक्रीदर ३७ रूपैयाँ, कतारी रियाल एकको खरिददर ३७ रूपैयाँ ९२ पैसा र बिक्रीदर ३८ रूपैयाँ ०९ कायम भएको छ ।केन्द्रीय बैङ्कका अनुसार थाई भाट एकको खरिददर चार रूपैयाँ २२ पैसा र बिक्रीदर चार रूपैयाँ २४ पैसा, युएई दिराम एकको खरिददर ३७ रूपैयाँ ६४ पैसा र बिक्रीदर ३७ रूपैयाँ ८१ पैसा, मलेसियन रिङ्गेट एकको खरिददर ३२ रूपैयाँ ५१ पैसा र बिक्रीदर ३२ रूपैयाँ ६५ पैसामा विनिमय हुनेछ ।साउथ कोरियन वन १०० को खरिददर १० रूपैयाँ १० पैसा र बिक्रीदर १० रूपैयाँ १५ पैसा, स्वीडिस क्रोनर एकको खरिददर १४ रूपैयाँ ३२ पैसा र बिक्रीदर १४ रूपैयाँ ३८ पैसा र डेनिस क्रोनर एकको खरिददर २१ रूपैयाँ ३४ पैसा र बिक्रीदर २१ रूपैयाँ ४३ पैसा तोकिएको छ ।त्यस्तै, हङकङ डलर एकको खरिददर १७ रूपैयाँ ६१ पैसा र बिक्रीदर १७ रूपैयाँ ६९ पैसा, कुवेती दिनार एकको खरिददर ४५१ रूपैयाँ ४० पैसा र बिक्रीदर ४५३ रूपैयाँ ३६ पैसा, बहराइन दिनार एकको खरिददर ३६६ रुपैयाँ ५४ पैसा र बिक्रीदर ३६४ रूपैयाँ १३ पैसा, ओमनी रियाल एकको खरिददर ३५९ रूपैयाँ ०५ पैसा र बिक्रीदर ३६० रूपैयाँ ६० पैसा रहेको छ ।भारतीय रूपैयाँ १०० को खरिददर १६० रूपैयाँ र बिक्रीदर १६० रूपैयाँ १५ पैसा तोकिएको छ ।"
११ महिनामा एक खर्ब रुपैयाँले बढ्यो निर्यात,"काठमाडौँ — चालु आर्थिक वर्षको ११ महिनामा निर्यात एक खर्ब रुपैयाँले बढेको छ । गत आर्थिक वर्षको ११ महिनामा १ खर्ब ३९ अर्ब २६ करोड २३ लाख रुपैयाँको वस्तु निर्यात गरेको भन्सार विभागको तथ्यांक छ । चालु आर्थिक वर्षको सोही अवधिमा २ खर्ब ४७ अर्ब ५७ करोड २ लाख रुपैयाँको वस्तु निर्यात भएको छ ।गत आर्थिक वर्षको तुलनामा निर्यात ७७.७७ प्रतिशतले बढेको विभागले जनाएको छ । आर्थिक वर्ष २०७८/७९ मा पहिलो पटक २ खर्ब ३ करोडको वस्तु निर्यात भएको थियो । त्यसयता अहिले (२०८१/८२ को ११ महिनामा) निर्यात २ खर्ब ४७ अर्ब रुपैयाँ नाघेको विभागले जनाएको छ । खानेतेलका कारण समग्र निर्यात व्यापार बढेको हो । निर्यात बढ्दा कुल वैदेशिक व्यापारमा आयातको हिस्सा घटेको विभागको तथ्यांकले देखाउँछ ।गत आर्थिक वर्षको ११ महिनामा कुल व्यापारमा निर्यातको हिस्सा ८.७४ र आयातको हिस्सा ९१‍.२६ प्रतिशत थियो । चालु आर्थिक वर्षमा निर्यातको हिस्सा बढेको छ भने आयातको हिस्सा घटेको छ । कुल वैदेशिक व्यापारमा निर्यातको हिस्सा १३.०८ र आयातको हिस्सा ८६.९२ प्रतिशत छ ।विभागका अनुसार डिजेल, भटमासको कच्चा तेल, पेट्रोल, खाना पकाउने ग्यासलगायत वस्तु सबैभन्दा बढी आयात भएको छ । चालु आर्थिक वर्षको साउनदेखि जेठसम्म डिजेल मात्रै १ खर्ब १५ अर्ब ५५ करोड १ लाख रुपैयाँको आएको छ । कच्चा भटमासको तेल ९५ अर्ब ७२ करोड ६१ लाख, पेट्रोलको ५८ अर्ब ५८ करोड ९० लाख र खाना पकाउने ग्यास ५७ अर्ब ३६ करोड ७७ लाख रुपैयाँको आयात भएको छ ।चालु आर्थिक वर्षको ११ महिनाको कुल आयात व्यापारमा कच्चा भटमास, सनफ्लावर र पाल्म तेलको हिस्सा ८ प्रतिशत छ । निर्यात हुनेमा प्रशोधित भटमासको तेल,सनफ्लावरको बीउ र तेल, गलैंचा, अलैंचीलगायत छन् । प्रशोधित भटमासको तेल ९३ अर्ब ५१ करोड ७१ लाख, सनफ्लावरको बीउ र तेल ११ अर्ब ३३ करोड ८९ लाख, गलैंचा ९ अर्ब ७८ करोड १० लाख र अलैंची ७ अर्ब १९ करोड ७ लाख रुपैयाँको निर्यात भएको छ ।निर्यात बढ्नुको मुख्य कारणमा प्रशोधित भटमासको तेल छ । यसले कुल निर्यातको ३७.७७ प्रतिशत हिस्सा ओगटेको छ । प्रशोधित भटमास तेलसँगै प्रशोधित सनफ्लावर तेल पनि निर्यात बढ्नुको कारण हो ।"
सञ्चालनमा आयो ग्वार्को ओभरपास,"काठमाडौँ — निर्माण थालेको ३९ महिनापछि ग्वार्को ओभरपास सञ्चालनमा आएको छ । प्रधानमन्त्री केपी शर्मा ओलीले शुक्रबार ओभरपासको उद्घाटन गरे । प्रमुख अतिथिका रूपमा सहभागी प्रधानमन्त्री ओलीले रिबन काट्न भने काठमाडौं उपत्यका ट्राफिक प्रहरी कार्यालयका प्रमुख एसएसपी नवराज अधिकारीलाई लगाएका थिए ।पहिलो पटक ओभरपास निर्माण भएको र यसले उक्त खण्डमा सवारी आवतजावत सहज बनाउने प्रधानमन्त्री ओलीले बताए । कोटेश्वर–सातदोबाटो खण्डमा शुक्रबारबाट चालक र यात्रुलले पहिलाजस्तो ट्राफिक जामको सास्ती झेल्नु नपर्ने उनको भनाइ छ ।यस खण्डमा भइरहने ट्राफिक जाम व्यवस्थापन गर्न ओभरपास बनाइएको सडक विभागअन्तर्गत गुणस्तर, अनुसन्धान तथा विकास केन्द्रका सिनियर डिभिजनल इन्जिनियर प्रदीप भण्डारीले बताए । ओभरपास भएर गुड्ने सवारीसाधनले अब बीचमा रोकिनुपर्ने छैन । यसको मर्मतसम्भारको काम पाँच वर्षसम्म ठेकेदार कम्पनीले नै गर्नेछ । डिजाइनमा केही त्रुटि देखिए १० वर्षसम्म उही कम्पनीले काम गर्नुपर्ने सर्त छ । ओभरपास ग्वार्को चोकबाट कोटेश्वरतर्फ ३ सय २० मिटर र सातदोबाटोतर्फ १ सय ८५ मिटर लामो छ । दुवैतर्फ चार तहको कालोपत्र गरिएको छ । ओभरपासको र्‍याम्पको दूरी १०.२ मिटर छ । ओभरपास चार लेनको छ । इन्जिनियरिङ प्रोक्योरमेन्ट एन्ड कन्स्ट्रक्सन (ईपीसी) मोडलअन्तर्गत आशिष–समानान्तर–रेलिगेर जेभीले १७ करोड ६ लाख ८८ हजार रुपैयाँमा यसको ठेक्का लिएको हो । तोकिएको समय र पटक–पटक म्याद थप्दा पनि व्यवसायीले काम नसकेपछि पुस १० देखि जेठ ३१ सम्म हर्जना लगाएर काम गराइएको भण्डारीले जनाए ।सडक बत्ती र सीसी क्यामेरा जडान गर्ने विषयमा ठेक्कामा नभएकाले सडक विभागसँग समन्वय गरेर अघि बढ्ने उनले सुनाए । दुई वर्षभित्र काम सक्ने गरी २०७८ फागुनमा यसको निर्माण थालिएको थियो । सम्झौता अनुसार २०८० फागुन १२ भित्र काम सकिनुपर्ने थियो । ठेकेदार कम्पनीले पटक–पटक समय थप्दा पनि काम नसकेपछि जरिवाना लगाएर काम गराइएको हो ।"
'टेक एन्ड पे' पीपीए हटाउन भन्दै इप्पानले प्रधानमन्त्रीलाई बुझायो ज्ञापन,"काठमाडौँ — स्वतन्त्र ऊर्जा उत्पादकहरुको संस्था, नेपाल (इप्पान)ले पूर्वघोषित आन्दोलनका कार्यक्रम अन्तर्गत पहिलो दिन प्रधानमन्त्री केपी शर्मा ओलीलाई ज्ञापन पत्र बुझाएको छ ।इप्पानका कार्यबाहक अध्यक्ष मोहनकुमार डाँगीको नेतृत्वको टोलीले शुक्रबार प्रधानमन्त्री तथा मन्त्रिपरिषद्को कार्यालय सिंहदरबारमा प्रधानमन्त्री ओलीलाई भेटेर बजेटमा घोषणा गरिएको 'टेक एन्ड पे' प्रावधान फिर्ता नलिए कडा आन्दोलनमा जानुको विकल्प नरहेको सन्देशसहितको ज्ञापनपत्र बुझाएको हो ।इप्पानको ज्ञापनपत्र बुझ्दै प्रधानमन्त्री ओलीले 'टेक एन्ड पे' को विषयमा ऊर्जा उद्यमीसँग बसेर विस्तृतरुपमा छलफल गर्नुपर्ने बताए । उनले यसका लागि आइतबार वा सोमबारभित्रै समय मिलाउन सचिवालयलाई निर्देशन दिए ।गत जेठ १५ गते सार्वजनिक आगामी आर्थिक वर्ष २०८२/०८३ को बजेट तथा कार्यक्रममा विद्युत् उत्पादन र खपतबीच सन्तुलन गर्ने गरी विद्युत् खरिद सम्झौता (पीपीए) गर्ने नीति अवलम्बन गरिने र रन अफ दि रिभर (आरओआर) आयोजनाको टेक एन्ड पे (लिऊ र तिर) अवधारणाअनुसार मात्र पीपीए गरिने उल्लेख गरेपछि इप्पानले विरोध गर्दै आएका छन् ।बजेटको उक्त बुँदा हटाउनको लागि इप्पानले ३ सातासम्म विभिन्न निकायमा भेटघाट र छलफल गरेपनि कुनै पनि निकायबाट उक्त माग सम्बोधनको विषयमा गम्भीरता नदेखाएपछि इप्पानले असार ६ गतेदेखि पहिलो चरणका आन्दोलन घोषणा गरेको थियो ।पूर्वघोषित आन्दोलनको पहिलो दिन प्रधानमन्त्री ओलीललाई भेटेर ज्ञापन पत्र बुझाइएको आन्दोलन समितिका संयोजक तथा इप्पानका कार्यबाहक अध्यक्ष मोहनकुमार डाँगीले बताए । इप्पानले पहिलो चरणको आन्दोलनमा प्रधानमन्त्री, अर्थमन्त्री र ऊर्जामन्त्रीलाई भेटेर ज्ञापन पत्र बुझाउने, 'टेक एन्ड पे' पीपीए फिर्ता लेउ भन्दै एसएमएस पठाउने, प्रतिनिधिसभाका सभामुख र सबै राजनीतिक दलका प्रमुख सचेतकलाई एसएमएस पठाउने र निजी क्षेत्रका सबै संघसंगठनसँग मिलेर संयुक्तरुपमा विज्ञप्ति जारी गर्नेछ ।इप्पानले सरकारले उक्त व्यवस्था फिर्ता नलिए १७ हजार ११७ मेगावाट क्षमताका ३५० बढी आयोजनाको निर्माण कार्य रोकिने र आयोजना अध्ययनका क्रममा खर्च भएको ६६ अर्ब २२ करोड रुपैयाँ पनि डुबेर व्यवसायीहरु सडकमा आउने अवस्था सिर्जना भएको ज्ञापन पत्रमा उल्लेख गरेको छ ।सरकारले ल्याएको आगामी १० वर्षमा २८ हजार ५०० मेगावाट विद्युत् उत्पादन क्षमता पुर्‍याएर भारत र बंगलादेशमा १५ हजार मेगावाट विद्युत् निर्यात गर्ने योजनासहितको 'ऊर्जा विकास मार्गचित्र र तथा कार्ययोजना, २०८१' विरुद्धमा नै सरकारले बजेटमा उक्त व्यवस्था ल्याएको छ ।अहिले नेपाल विद्युत् प्राधिकरणले टेक अर पे (लिऊ वा तिर) अवधारणामा पीपीए गरिरहेको छ । यो भनेको जलविद्युत् आयोजना निर्माण भएपछि नेपाल विद्युत् प्राधिकरणले सम्पूर्ण उत्पादित विद्युत् खरिद गर्ने सुनिश्चितता भएको व्यवस्था हो ।'टेक एन्ड पे' पीपीए भनेको विद्युत् प्राधिकरणले आवश्यक ठानेमा मात्र बिजुली लिने व्यवस्था हो । यसमा विद्युत् प्राधिकरणले उत्पादित विद्युत् खरिद गर्ने कुनै सुनिश्चितता हुँदैन । त्यसकारण 'टेक एन्ड पे' मा गरिने पीपीएमा बैंक तथा वित्तिय संस्थाहरुले ऋण लगानी त गर्दैनन् नै, बजारको सुनिश्चितता नभएको व्यापारमा प्रवर्द्धकहरुले पनि लगानी गर्दैनन् ।यस्तो अवस्थामा निजी क्षेत्रले नेपालको जलविद्युत्‌मा थप लगानी गर्न नसक्ने हुँदा छोटो समयमै ३ हजार मेगावाट विद्युत् उत्पादन गरेर देशलाई लोडसेडिङ मुक्त बनाएको निजी क्षेत्रको पलायनबाट देशमा पुन: ऊर्जा संकट आउने सम्भावना बढेर गएको छ ।"
नेपाल एयरलायन्सका ‘क्याबिन क्रू’ लाई हाजिर गराउन आदेश,"काठमाडौँ — नेपाल वायुसेवा निगम (नेपाल एयरलाइन्स) विमान परिचारिका (क्याविन क्रु) लाई काममा लगाउन श्रम अदालतले आदेश दिएको छ । श्रम अदालतका न्यायाधीशत्रय जनकराज पाण्डे, निशा बानिया र शैलेन्द्र कुमार चौरसियाको इजलासले उक्त आदेश दिएको हो ।अन्तरिम आदेशमार्फत सर्वोच्चले सेवाबाट अवकाश नदिनू भन्दाभन्दै निगमले अवकाश दिए उपर श्रम अदालतमा दायर भएको मुद्दाको सुनुवाइपश्चात् आज वरिष्ठ विमान परिचारिका प्रजिता कार्कीलाई काममा लगाउन श्रम अदाललते उक्त आदेश दिएको छ ।सर्वोच्च अदालतको संवैधानिक इजलासमा एक सय ३५ जना परिचारक र परिचारिकाको सेवा सुविधा र उमेर हदको विभेद उपरको मुद्दा विचाराधीन अवस्थामा छ । कार्कीलाई असोज १८ देखिकै खण्डित अवधिको सेवा सुविधा उपलब्ध गराउन श्रम अदालतको आदेशमा भनिएको छ ।अधिवक्ताहरू अनन्तराज लुईंटेल, विकास भट्टराई र विशाल थापाले कार्कीको तर्फबाट बहस गर्दै सर्वोच्च अदालतको आदेश विपरीत सेवाबाट हटाउन नमिल्ने जिकिर गरेका थिए । श्रम अदालतले काममा लगाएर असार १८ मा अन्तरिम आदेशको निरन्तरताका सम्बन्धमा छलफलमा उपस्थित हुन निगमलाई आदेश दिएको कार्कीका कानुन व्यवसायी अधिवक्ता लुईंटेलले जानकारी दिए ।नेपाल वायुसेवा निगम कर्मचारी प्रशासन विनियमावली २०५८ को नियम ६३ (१) (ख) मा ५० वर्षसम्म सेवामा रहन पाउने प्रावधानको बर्खिलाफ मुद्दा दायर गरेकै प्रतिसोध सांधेर कार्कीलाई ४५ वर्ष पुग्ने वित्तिकै अवकाश दिएको थियो । जबरजस्ती हटाए उपर सर्वोच्च अदालतमा निगम सञ्चालक समिति विरूद्ध अवहेलनाको मुद्दा परेको छ ।सर्वोच्च अदालतलका न्यायाधीशद्वय हरिप्रसाद फुयाल र नृपध्वज निरौलाको संयुक्त इललासले गम्भीर संवैधानिक विषयको व्याख्याको प्रश्न रहेको उल्लेख गर्दै उक्त मुद्दा जेठ १३ मा संवैधानिक इजलासमा सुनुवाइको लागि पठाइसकेको छ । उक्त इजलासले निवेदकहरूको पक्षमा एक वर्षअघि नै जारी अन्तरिम आदेशलाई निरन्तरता दिइसकेको छ ।रिट निवेदनमा नेपाल वायुसेवा निगमका कर्मचारीको सेवा, शर्तसम्बन्धी कानुनमा भएको व्यवस्थाले विमान परिचारक र विमान परिचारिकालाई अन्य कर्मचारीभन्दा विभेदपूर्ण व्यवहार गरी दोस्रो दर्जाको कर्मचारीको व्यवहार गरिएको उल्लेख छ । कर्मचारीको अवकाश उमेर ५८ वर्ष कायम गरेकामा विमान परिचारक र परिचारिकाको हकमा ४० वर्षमा अवकाश दिने, एक महिनाको तलब दिएर जहिल्यसुकै हटाउनसक्ने, सेवा अवधिभर करारको करार नै राखी अवकाश गराउने र उपदान नदिनेलगायत प्रावधानको बदर माग गरिएको छ ।रिटमा जिन्दगीभर एउटै पदमा काम लगाएरविना कुनै सुविधा जहिल्यै सुकै हटाउने तथा सामाजिक सुरक्षाको समेत कुनै व्यवहार नगरिएको उनीहरूको दाबी छ । सामान्य कम्पनीले सामाजिक सेवा सुरक्षाको सुनिश्चितता गर्नुपर्नेमा नेपाल सरकार स्वामित्वको वायुसेवा निगम जस्तो निकायले आफ्ना क्याविन क्रुमाथि गभ्मीर विभेद गरेको उनीहरूको गुनासो छ। आफूहरूले पटकपटक व्यवस्थापनसमक्ष कुरा राख्दा सुधारको प्रक्रिया अघि नसारहेकाले सर्वोच्च अदालतमा रिट निवेदन दिनुपरेको रिट निवेदनमा उल्लेख छ ।श्रम अदालतको आदेश पश्चात् परिचारिका कार्कीले न्याय पाएको प्रतिक्रिया दिइन् । उनले विनियमावलीमा भएको विभादास्पद प्रावाधान हटाएर समान व्यवहार गर्न व्यवस्थापसमक्ष पटकपटक आग्रह गर्दा सुनुवाई नभएकोमा अदालतबाट न्याया पाउने विश्वास व्यक्त गरिन् ।"
द्वन्द्वमा होमिएका इरान र इजरायलसँग नेपालले के किन्छ ? के बेच्छ ?,"काठमाडौँ — इजरायल-इरान युद्ध सुरु भएको एक साता नाघेको छ । दुवै देशले एक अर्कामाथि मिसाइल आक्रमण शुक्रबार पनि जारी राखेका छन् । यी दुई देशबीचको युद्धको प्रत्यक्ष प्रभाव त्यहाँ रहेका नागरिकमै परेपनि अप्रत्यक्ष प्रभाव भने नेपाली बजारमासमेत पर्ने देखिन्छ ।किनकी चालु आर्थिक वर्षको पहिलो ११ महिनामा इजरायलबाट १ अर्ब १५ करोड ६३ लाख ८८ हजार रुपैयाँको वस्तु आयात गरेको छ भने इरानबाट यही अवधिमा ६ करोड ७० लाख ६५ हजार रुपैयाँको वस्तु आयात गरेको छ ।५५ सय नेपाली कार्यरत रहेकाे इजरायलमा द्वन्द्वको प्रभाव बढ्दै गएमा त्यहाँ रहेका नेपालीमा त पर्ने छ नै त्यहाँबाट नेपालमा आयात हुने सामानमा पनि पर्ने नै छ । भन्सार विभाग प्राप्त झन्डै ६ वर्षको तथ्यांक केलाउँदा हरेक वर्ष इजरायलबाट हुने आयात बढ्दाे क्रममा देखिन्छ ।चालु आर्थिक वर्षको पहिलो ११ महिनामा इजरायलबाट १ अर्ब १५ करोड ६३ लाख ८८ हजार रुपैयाँको वस्तु आयात भएको छ । जबकी निर्यात भने ५ करोड ४९ लाख १८ हजार रुपैयाँको भएको छ । गत आर्थिक वर्षभर इजरायलबाट १ अर्ब ८९ करोड ९८ लाख रुपैयाँको वस्तु आयात भएको थियो । निर्यात भने ४ करोड २२ लाखको भएको थियो ।इजरायलसँग अर्बौं रुपैयाँको कारोबार भइरहेपनि इरानसँगको वार्षिक व्यापार भने नगन्य रहेको छ । युद्धमा होमिएको इरानमा नेपालीको संख्या पनि नगन्य रहेको छ । परराष्ट्र मन्त्रालयका अनुसार इरानमा जेलमा रहेका ५ सहित १७ नेपाली मात्रै रहेका छन् । चालु आर्थिक वर्षको ११ महिनामा इरानबाट ६ करोड ७० लाख ६५ हजार रुपैयाँको वस्तु आयात भएको छ ।इरानमा हाम्राे निर्यात पनि नगन्य नै छ । विभागका अनुसार चालु आर्थिक वर्षका ११ महिनामा इरानमा ८५ लाख ९३ हजार रुपैयाँको सामान मात्रै निर्यात भएको छ । गत आर्थिक वर्षमा इरानबाट २ करोड ८७ लाख १३ हजार रुपैयाँको वस्तु आयात भएको थियो । उक्त वर्ष इरानमा ४० लाख ८८ हजार रुपैयाँको मात्रै निर्यात भएको थियो ।इरान र इजरायलबीचको युद्धले वैदेशिक व्यापारमा प्रत्यक्ष–अप्रत्यक्ष प्रभाव पर्ने पूर्ववाणिज्य सहसचिव रवि सैंजुले जनाए ।‘इरानसँग नेपालमा व्यापार त्यति छैन । तर इजरायलबाट अर्बौं रुपैयाँका विभिन्न वस्तु आयात हुन्छन्, निर्यात भने करोडमा हुन्छ,’ सैंजुले भने, ‘युद्ध चर्किँदै गए अमेरिका र युरोपमा हुने आयात–निर्यातमा पनि समस्या उत्पन्न हुन्छ ।’ इरान र इजरायलसँग धेरै व्यापार नभए पनि अन्य देशसँगको व्यापारलाई समेत त्यसले प्रभाव पर्ने उनले बताए । भने, ‘सबैभन्दा असर कच्चा तेल र त्यसबाट हुने मूल्यवृद्धि नै हो ।’विशेषगरी इजरायलबाट सफ्ट ड्रिंक्स, चस्मालगायत अन्य मेडिकल सामग्री आयात गरिएको विभागले जनाएको छ । चालु आर्थिक वर्षको ११ महिनामा सफ्ट ड्रिंक्स मात्रै ८३ करोड १५ लाख रुपैयाँको वस्तु आयात गरिएको छ । नेपालबाट इजरायलमा जर्दा, खैनी, गलैँचालगायत वस्तु निर्यात भएको छ ।"
११ महिनाको व्यापार घाटा : १४ खर्ब रुपैयाँ,काठमाडौँ — चालु आर्थिक वर्षको ११ महिनामा १३ खर्ब ९७ अर्ब २२ करोड ७३ लाख रुपैयाँ व्यापार घाटा भएको छ । जुन गत आर्थिक वर्षको सोही अवधिको तुलनामा ६.३० प्रतिशतले बढी रहेको भन्सार विभागले जनाएको छ ।गत आर्थिक वर्षको ११ महिनामा १३ अर्ब १४ अर्ब ४४ करोड १८ लाख ५८ हजार रुपैयाँ व्यापार घाटा थियो ।चालु आर्थिक वर्षको ११ महिनामा १८ खर्ब ९२ अर्ब ३६ करोड ७७ लाख ९९ हजार रुपैयाँको वैदेशिक व्यापार भएको थियो । जुन गत आर्थिक वर्षको तुलनामा १८.८० प्रतिशतले वैदेशिक व्यापार बढेको छ । गत आर्थिक वर्ष ११ महिनामा १५ खर्ब ९२ अर्ब ९६ करोड ६५ लाख २५ हजार रुपैयाँ वैदेशिक व्यापार भएको थियो ।निर्यात बढ्दा कुल वैदेशिक व्यापारमा आयातको हिस्सा घटेको छ । गत आर्थिक वर्षको ११ महिनामा कुल व्यापारमा आयातको हिस्सा ९१‍.२६ प्रतिशत थियो भने निर्यातको हिस्सा ८.७४ प्रतिशत मात्रै थियो ।चालु आर्थिक वर्ष निर्यातको हिस्सा बढेको छ भने आयातको हिस्सा घटेको छ । कुल वैदेशिक व्यापारमा निर्यातका हिस्सा १३.०८ प्रतिशत छ भने आयातको हिस्सा ८६.९२ प्रतिशत छ ।
"११ महिनामा साढे १६ खर्बको वस्तु आयात, साढे २ खर्बको निर्यात","काठमाडौँ — चालु आर्थिक वर्षको ११ महिनामा १६ खर्ब ४४ अर्ब ७९ करोड ७५ लाख रुपैयाँको वस्तु आयात गरेको छ । जुन गत आर्थिक वर्षको सोही अवधिको तुलनामा १३.१५ प्रतिशतले बढी हो । गत आर्थिक वर्षको ११ महिनामा १४ खर्ब ५३ अर्ब ७० करोड ४१ लाख रुपैयाँको वस्तु आयात भएको थियो ।गत आर्थिक वर्ष १ खर्ब ३९ अर्ब २६ करोड २३ लाख रुपैयाँको वस्तु निर्यात गरेको भन्सार विभागको तथ्यांक छ । चालु आर्थिक वर्षको सोही अवधिमा २ खर्ब ४७ अर्ब ५७ करोड २ लाख रुपैयाँको वस्तु निर्यात भएको छ । गत आर्थिक वर्षको तुलनामा निर्यात ७७.७७ प्रतिशतले बढी रहेको विभागले जनाएको छ ।सबैभन्दा बढी डिजेल, भटमासको कच्चा तेल, पेट्रोल, खाना पकाउने ग्यास लगायत आयात भएको छ । ११ महिनामा डिजेल मात्रै १ खर्ब १५ अर्ब ५५ करोड १ लाख रुपैयाँको आयात भएको छ । कच्चा भटमासको तेल ९५ अर्ब ७२ करोड ६१ लाख रुपैयाँ, पेट्रोलको ५८ अर्ब ५८ करोड ९० लाख, खाना पकाउने ग्यास ५७ अर्ब ३६ करोड ७७ लाख रुपैयाँको आयात भएको छ ।निर्यात हुनेमा प्रशोधित भटमासको तेल, सनफ्लावरको बिउ र तेल, गलैंचा र अलैंचीलगायत छन् । प्रशोधित भटमासको तेलको ९३ अर्ब ५१ करोड ७१ लाख, सनफ्लावरको बिउ र तेल ११ अर्ब ३३ करोड ८९ लाख, गलैंचा ९ अर्ब ७८ करोड १० लाख र अलैंची ७ अबए १९ करोड ७ लाख रुपैयाँको निर्यात भएको छ ।"
रोपाइँअघि भित्रियो १८ हजार टन युरिया मल,"पर्सा — रोपाइँ नजिकिँदै गरेका बेला साल्ट ट्रेडिङ कर्पोरेसन र कृषि सामग्री कम्पनीको युरिया मल वीरगन्ज नाका हुँदै भित्रिन थालेको छ । मल आपूर्तिको जिम्मेवारी पाएका देशका यी दुई संस्थानले ग्लोबल टेन्डरबाट आयात गरेको युरिया क्रमशः भित्रिन थालेको हो ।दुवै संस्थानका लागि युरिया आपूर्ति गर्ने कम्पनी सन इन्टरनेसनल हो । सनले ल्याएको साल्टको एक र्‍याक युरिया मल मंगलबार वीरगन्जस्थित सिर्सिया सुक्खा बन्दरगाह आइपुगेको छ । १८ हजार टनको यो कन्साइन्मेन्टअन्तर्गत वीरगन्ज प्रादेशिक कार्यालयले ७ हजार ६ सय ५० टन मल पाउने साल्टका मधेश प्रादेशिक कार्यालय वीरगन्ज प्रमुख अमोज लामिछानेले जनाए । भैरहवा प्रादेशिक कार्यालयले ५ हजार १ सय र विराटनगर कार्यालयले ५ हजार २ सय ५० टन मल पाउनेछन् । वीरगन्ज र भैरहवाको मल वीरगन्ज नाका हुँदै भित्रिँदै छ ।रोपाइँ सुरु भएका बेला भित्रिन थालेको मलले स्वदेशी किसानको मलको माग धेरै हदसम्म भरथेग गर्ने लामिछानेले जनाए । ‘भर्खरै यसअघिको कन्साइन्मेन्टको युरिया मल हामीले परिचालन गरेका छौं,’ उनले भने, ‘अब यो कन्साइन्मेन्टको मलले धेरै हदसम्म मलको माग धान्नेछ ।’यता कृषि सामग्री कम्पनीको युरिया मल पनि बिहीबारदेखि भित्रिन थाल्ने कम्पनी मधेश प्रादेशिक कार्यालय वीरगन्जका सूचना अधिकारी तथा सहायक प्रमुख पुरुषोत्तम सिंहले जानकारी दिए । कोलकाता बन्दरगाहबाट युरिया मल बोकेको एक रेलवे र्‍याक वीरगन्जका लागि सोमबार नै हिँडिसकेको उनले बताए । बिहीबारसम्म यो रेलवे र्‍याक सीमावर्ती भारतीय सहर रक्सौल रेलवे स्टेसन आइपुग्ने सिंहले जनाए । यो कन्साइन्मेन्टबाट २१ हजार ५ सय टन युरिया मल भित्रिने सिंहको भनाइ छ । वीरगन्ज, भैरहवा र विराटनगर प्रादेशिक कार्यालयले यो मलबाट भागबन्डा पाउनेछन् ।यसअघिकै ३० हजार टनको अर्को कन्साइन्मेन्टबाट कम्पनीले ३० हजार टन युरिया भित्र्याइरहेको छ । त्यसमध्ये ६ रेलवे र्‍याकमा १५ हजार टन युरिया वीरगन्ज नाका हुँदै भित्रिइसकेको र बाँकी भित्रिने क्रममा रहेको सिंहले बताए । विराटनगरबाट पनि यो कन्साइन्मेन्टको मल भित्रिइरहेको छ ।पुरानो र नयाँ भित्रिन लागेको मलले कार्यालयको कार्यक्षेत्रका मधेश, बागमती र गण्डकी प्रदेशका डेढ दर्जन जिल्लामा युरिया मलको सहज उपलब्धता हुने सिंहले बताए । ‘रोपाइँअघि यसरी नै युरिया मल भित्रिएपछि हामीलाई किसानलाई मल आपूर्ति गर्न सहज हुन्छ,’ उनले भने, ‘हाल भित्रिन थालेको मलको आपूर्तिमा कुनै बाधा अवरोध नभए रोपाइँ सुरु हुनुअघि नै सबै मल भित्रिसक्छ ।’"
डलरको भाउ बढ्दा थपियो ७३ अर्ब सार्वजनिक ऋणभार,"काठमाडौँ — नेपाली मुद्राको विनिमय दरको तुलनामा अमेरिकी डलरको भाउ अकासिँदा सरकारले तिर्न बाँकी सार्वजनिक ऋणमा अतिरिक्त भार थपिँदै आएको छ । पछिल्ला महिनामा अमेरिकी डलर निरन्तर उकालो लागिरहेकाले हरेक महिना सार्वजनिक ऋणको थप दायित्व बढिरहेको सार्वजनिक ऋण व्यवस्थापन कार्यालयको मासिक प्रतिवेदनले देखाएको छ ।२०८१ असारदेखि गत जेठसम्म नेपाली मुद्रा कमजोर भएकै कारण तिर्न बाँकी सार्वजनिक ऋणमा थप ७३ अर्ब अतिरिक्त भार थपिएको सार्वजनिक ऋण व्यवस्थापन कार्यालय प्रमुख गोपीकृष्ण कोइरालाले बताए । ‘चालु आर्थिक वर्षको सुरुमा कुल तिर्न बाँकी सार्वजनिक ऋण २४ खर्ब ३४ अर्ब रुपैयाँ थियो । जेठसम्म ४ खर्ब १४ अर्ब १९ करोड रुपैयाँ ऋण उठायौं । त्यसमध्ये २ खर्ब ६६ अर्ब ६३ करोड भुक्तानी गर्‍यौं,’ उनले भने, ‘यस अवधिमा उठाएको र भुक्तानी गरेको बीचको अन्तर १ खर्ब ४७ अर्ब ५६ करोड हुन्छ । तर यो रकममा नेपाली मुद्रा कमजोर हुँदा पर्न गएको अतिरिक्त ७३ अर्ब पनि जोड्दा यस वर्ष २ खर्ब २० अर्ब ५८ करोड रुपैयाँ सार्वजनिक ऋण थपिएको देखिन्छ ।’२०८१ असार मसान्तको तुलनामा २०८२ वैशाख मसान्तमा अमेरिकी डलरसँग नेपाली रुपैयाँ २.११ प्रतिशतले अवमूल्यन भएको छ । गत वर्षको सोही अवधिमा नेपाली रुपैयाँ १.६१ प्रतिशतले अवमूल्यन भएको थियो । २०८२ वैशाख मसान्तमा अमेरिकी डलर एकको खरिद विनिमय दर १ सय ३६.२४ पुगेको छ । २०८१ असार मसान्तमा उक्त विनिमय दर १ सय ३३.३६ थियो ।अमेरिकी डलरलगायत विदेशी मुद्राको विनिमय दरमा उतारचढाव आउँदा सार्वजनिक ऋण दायित्वमा पनि लाभहानि हुन्छ । डलरको विनिमय दर घट्दा नेपाललाई लाभ हुन्छ भने बढ्दा हानि । गत असोजमा डलरको विनिमय दर घटेकाले करिब साढे ५ अर्ब रुपैयाँ बराबर दायित्व कम भएको थियो ।विदेशी मुद्रासँग नेरुको विनिमय दरमा भएको परिवर्तनका कारण बाह्य ऋणको परिमाणमा फरक पर्ने गरेको छ । डलरको विनिमय दर घट्दा नेपाललाई लाभ हुन्छ भने बढ्दा हानि । २०७९ असार मसान्तको तुलनामा २०८० असार मसान्तमा प्रायः विदेशी मुद्रासँग नेरु अवमूल्यन भएका कारण ५९ अर्ब १६ करोड रुपैयाँ बराबरको विदेशी विनिमय नोक्सानी भएको छ । विनियम दर परिवर्तनका कारण पछिल्ला ७ आर्थिक वर्षमध्ये ४ वटामा घाटा रहेको छ भने बाँकी वर्षमा नाफामा छ ।यसैगरी गत जेठसम्म सरकारले तिर्न बाँकी सार्वजनिक ऋण २६ खर्ब ५४ अर्ब ६८ करोड रुपैयाँ पुगेको छ । गत असारयता यस्तो ऋण २ खर्ब २० अर्ब ५८ करोड रुपैयाँ थपिएको हो । गत असारमा तिर्न बाँकी सार्वजनिक ऋण २४ खर्ब ३४ अर्ब ९ करोड रुपैयाँ थियो । गत जेठसम्मको कुल तिर्न बाँकी सार्वजनिक ऋण कुल गार्हस्थ्य उत्पादन (जीडीपी) को ४३.४७ प्रतिशत हो । कुल सार्वजनिक ऋणमा जेठ मसान्तसम्म वैदेशिक ऋणको हिस्सा ५२.०६ र आन्तरिक ऋण ४७.९४ प्रतिशत छ ।कार्यालयका अनुसार सरकारले ११ महिनामा ४ खर्ब १४ अर्ब १९ करोड रुपैयाँ सार्वजनिक ऋण संकलन गरेको छ । यस वर्ष सरकारले यस्तो ऋण ५ खर्ब ४७ अर्ब संकलन गर्ने लक्ष्य लिएको थियो । ११ महिनामा संकलित सार्वजनिक ऋण वार्षिक लक्ष्यको ७५.७२ प्रतिशत हो । उक्त अवधिमा आन्तरिक ऋणको प्राप्ति ३ खर्ब १४ अर्ब ९९ करोड (वार्षिक लक्ष्यको ९५.४५ प्रतिशत) र बाह्य ऋण ९९ अर्ब २० करोड (वार्षिक लक्ष्यको ४५.७२ प्रतिशत) छ ।आन्तरिक ऋणको प्राप्ति धेरै भए पनि बाह्यको निकै कम रहेको सार्वजनिक ऋण व्यवस्थापन कार्यालयको जेठ महिनाको प्रतिवेदनले देखाएको छ । ‘सम्झौताअनुसार काम भए बाह्य ऋणको प्राप्ति धेरै हुन्छ, नसके थप ऋण प्राप्त हुँदैन,’ सार्वजनिक ऋण व्यवस्थापन कार्यालय प्रमुख कोइरालाले भने, ‘हामीकहाँ नेपाल विद्युत् प्राधिकरण, नेपाल नागरिक उड्डयन प्राधिकरणलगायत निकायले समयमै काम सम्पन्न गरे बाह्य ऋण धेरै आउँछ, नगरे लक्ष्यअनुसार प्राप्ति हुँदैन ।’चालु आर्थिक वर्षको ११ महिनामा सरकारले ऋणको साँवा–ब्याज भुक्तानीका लागि ३ खर्ब २९ अर्ब ६० करोड रुपैयाँ भुक्तानी गरेको छ । यो वार्षिक लक्ष्यको ८१.८२ प्रतिशत हो । यसमध्ये आन्तरिक ऋणको साँवा तथा ब्याजका लागि २ खर्ब ७७ अर्ब ७३ करोड (८२.४२ प्रतिशत) र बाह्य ऋणको साँवा तथा ब्याजका लागि ५१ अर्ब ८७ करोड (७८.७२ प्रतिशत) खर्च भएको कार्यालयको तथ्यांक छ ।यस वर्ष सरकारले ५ खर्ब ४७ अर्ब रुपैयाँ सार्वजनिक ऋण उठाउने लक्ष्य तोकेको छ । गत जेठसम्म उठाइएको सार्वजनिक ऋणका आधारमा यस वर्षको बाँकी एक महिनामा सरकारले १ खर्ब ३२ अर्ब ८० करोड रुपैयाँ सार्वजनिक ऋण उठाउन बाँकी छ, जसमध्ये १५ अर्ब आन्तरिक र १ खर्ब १७ अर्ब ७९ करोड रुपैयाँ बाह्य ऋण उठाउन बाँकी रहेको जनाइएको छ । चालु आर्थिक वर्षमा सरकारले ऋण सेवा खर्चमा ४ खर्ब २ अर्ब ८५ करोड रुपैयाँ विनियोजन गरेको छ । जेठसम्म ३ खर्ब २९ अर्ब ६० करोड रुपैयाँ भुक्तानी भएको छ ।गत जेठसम्म सरकारले तिर्न बाँकी सार्वजनिक ऋण हेर्दा अहिले हरेक नेपालीको भागमा करिब ९० हजार रुपैयाँ बराबर पर्न आउँछ  । राष्ट्रिय तथ्यांक कार्यालयको राष्ट्रिय जनगणना २०७८ अनुसार नेपालको जनसंख्या २ करोड ९१ लाख ६४ हजार ५ सय ७८ छ । यो जनसंख्याले गत जेठसम्मको तिर्न बाँकी सार्वजनिक ऋणलाई भाग गरेर उक्त तथ्यांक निकालिएको हो । राष्ट्रिय तथ्यांक कार्यालयले चालु आर्थिक वर्षमा जीडीपी ६१ खर्ब ७ अर्ब रुपैयाँ पुग्ने प्रक्षेपण गरेको छ ।निरन्तर बढ्दो सार्वजनिक ऋणले जोखिम निम्त्याउने अर्थविद् बताउँछन् । आर्थिक वर्ष २०८०/८१ देखि वित्तीय व्यवस्थापन शीर्षकको विनियोजनले पुँजीगत खर्चको आकारलाई उछिनेको छ । यो आन्तरिक र बाह्य ऋणमा निरन्तर वृद्धिको उपज भएको उनीहरूको भनाइ छ । बढ्दो ऋण चुक्ता दायित्वसँगै पुँजीगत खर्चको स्तर र वित्तीय व्यवस्थाका लागि विनियोजित बजेटबीचको अन्तर फराकिलो हुँदै जाँदा भविष्यमा सरकारको लगानी गर्न सक्ने सामर्थ्यमा संकुचन ल्याउने जोखिम हुन्छ । परिणाम वित्तीय असन्तुलनको खतरा पनि उत्तिकै रहेको अर्थविद् बताउँछन् ।"
आईटी उद्योगलाई विदेशमा १० लाख डलरसम्म लगानी खुला,"काठमाडौँ — सूचना प्रविधि (आईटी) उद्योगले विदेशीमा लगानी गर्न पाउने भएका छन् । नेपाल राष्ट्र बैंकले ‘विदेशी लगानी तथा विदेशी ऋण व्यवस्थापन विनियमावली २०७८’ को चौथो संशोधनमार्फत यस्ता उद्योगलाई विदेशी लगानीको बाटो खोलिदिएको हो ।नेपालमा लगानीको वातावरण बनाउन भन्दै २०८१ चैत १८ मा राजपत्रमा प्रकाशित आर्थिक तथा व्यावसायिक वातावरण सुधार तथा लगानी अभिवृद्धिसम्बन्धी केही नेपाल ऐन संशोधन गर्न बनेको ऐनको व्यवस्थाअनुसार राष्ट्र बैंकले पहिलो पटक सूचना प्रविधि क्षेत्रका लागि विदेशी लगानीको बाटो खोलिदिएको हो ।नयाँ व्यवस्थाअनुसार अब आईटी उद्योगले पछिल्ला तीन वर्षमा आफूले निर्यातमार्फत आर्जन गरेको औसत विदेशी मुद्राको ५० प्रतिशत वा १० लाख अमेरिकी डलर दुईमध्ये जुन कम हुन्छ, त्यति रकम विदेशमा लगानी गर्न पाउनेछन् । यसअघि यस्तो व्यवस्था थिएन ।आर्थिक तथा व्यावसायिक वातावरण सुधार तथा लगानी अभिवृद्धिसम्बन्धी केही नेपाल ऐनलाई संशोधन गर्न बनेको ऐनमा सूचना प्रविधिसम्बन्धी उद्योगलाई विदेशी लगानीका लागि छुट दिने व्यवस्था गरिएको थियो । अहिले सोही व्यवस्था राष्ट्र बैंकले विनियमावलीमार्फत कार्यान्वयनमा ल्याएको विदेशी विनिमय व्यवस्थापन विभाग प्रमुख रेवतीप्रसाद नेपालले बताए ।‘ऐनमा राष्ट्र बैंकलाई विदेशी लगानी खुला गर्ने अनुमति दिएको थियो । सोहीअनुसार हामीले १० लाख डलरबाट सुरु गरेका हौं,’ उनले भने । विदेशमा लगानीका लागि आईटी उद्योगले कम्तीमा पछिल्ला तीन आर्थिक वर्षमा सूचना प्रविधिसम्बन्धी सेवा निर्यात गरी विदेशी मुद्रा आर्जन गरेको हुनुपर्छ ।’सरकारले आगामी आर्थिक वर्षको बजेटमा निर्यात गर्ने उद्योगहरूलाई त्यसबाट हुने वार्षिक आम्दानीको २५ प्रतिशतसम्म विदेशमा लगानी गर्न पाउने व्यवस्था गरेको छ । ‘निजी क्षेत्रतर्फका केही सरोकार सम्बोधन गर्दै जग्गाको हदबन्दीदेखि कर सुविधासम्ममा छुट दिई नेपालीलाई विदेशमा लगानी गर्ने बाटोसमेत खुला गरिएको छ,’ बजेटमा भनिएको छ, ‘बजेटमार्फत सरकारले पहिलो पटक कम्पनीमा स्वेट सेयर र उधारो व्यापारलाई कानुनी मान्यता दिएको छ ।’ यद्यपि यी व्यवस्था कार्यान्वयनमा आइसकेका छैनन् ।उल्लिखित व्यवस्था कार्यान्वयनमा आएपछि विदेशमा लगानीसम्बन्धी व्यवस्था फेरि परिमार्जन गरिने नेपालले बताए । नेपाली व्यवसायी वा कम्पनीलाई विदेशमा बिक्री शाखा वा अर्धप्रशोधित सामग्री निर्यात गरी प्रशोधन कारखाना स्थापना गर्न अनुमति दिइने व्यवस्था पनि बजेटमा छ । यसका लागि निर्यातबाट हुने वार्षिक आम्दानीको २५ प्रतिशतसम्म विदेशमा लगानी गर्न पाउने कानुनी व्यवस्था गरिनेछ । यस्तो व्यवसायबाट आर्जन हुने मुनाफाको ५० प्रतिशत देशभित्र फिर्ता गर्नुपर्ने व्यवस्था सरकारले गरेको छ । विदेशमा गरिने लगानी स्वीकृतिको जिम्मेवारी लगानी बोर्डलाई दिइएको छ ।राष्ट्र बैंकले गरेको नयाँ नीतिमा विदेशमा लगानी गर्न प्रतिबन्ध लगाउने ऐन, २०२१ बमोजिम विदेशमा लगानी गर्न पाउने गरी छुट प्राप्त उद्योगले विदेशमा लगानी गर्न आवश्यक विदेशी मुद्राको सटही सुविधा प्राप्त गर्न सक्ने व्यवस्था छ । ‘औद्योगिक व्यवसायसम्बन्धी प्रचलित कानुनबमोजिम सूचना प्रविधि उद्योगले आफ्नो चुक्ता पुँजीको सीमाभित्र रहने गरी सूचना प्रविधिसम्बन्धी क्षेत्र/उद्योगमा विदेशमा लगानी गर्न आवश्यक पर्ने विदेशी मुद्राको सटही सुविधा प्राप्त गर्न सक्नेछ,’ राष्ट्र बैंकले भनेको छ ।विदेशमा लगानी गर्न चाहने कम्पनीहरूले विदेशमा गरेको लगानीसम्बन्धी लेखापरीक्षण भएको वित्तीय विवरण सम्बन्धित देशको आर्थिक वर्ष र नेपालको आर्थिक वर्षअनुसार आर्थिक वर्ष सकिएको ६ महिनाभित्र एकाइमा पेस गर्नुपर्नेछ । तर सम्बन्धित देशको कानुनबमोजिम लेखापरीक्षण गर्नु नपर्ने भए सो प्रमाणित हुने कागजातसहित लेखापरीक्षण नभएको वित्तीय विवरण पेस गर्नु अनिवार्य नरहेको राष्ट्र बैंकले प्रस्ट्याएको छ ।कम्पनीहरूले विदेशमा लगानीबाट आर्जित रकम वा लगानी फिर्ता गरी नेपालमा रकम ल्याउँदा बैंकिङ प्रणालीमार्फत भित्र्याउनुपर्नेछ । सटही सुविधा लिई विदेशमा लगानी गरेकामा विदेशी विनिमय अपचलन भएको पाइए वा प्रचलित कानुनविपरीत भएको पाइए प्रचलित कानुनबमोजिम कारबाही पनि विनियमावलीमा उल्लेख छ ।राष्ट्र बैंकले विदेशी लगानीकर्ताले नेपालका बैंकमा खाता खोल्ने र सञ्चालन गर्नेसम्बन्धी व्यवस्था पनि सरल बनाएको छ । यसअनुसार विदेशी लगानी स्वीकृति पाएका विदेशी लगानीकर्ताले विदेशी लगानीसम्बन्धी रकम नेपाली बैंक तथा वित्तीय संस्थामा परिवर्त्य विदेशी मुद्रा वा नेपाली रुपैयाँको खाता खोली जम्मा गर्न सक्नेछन् । विदेशी लगानीबापत आर्जित रकम र लगानी फिर्ताको रकम सम्बन्धित विदेशी लगानीकर्ताको नेपाली बैंक वित्तीय संस्थामा खोलिएको नेपाली मुद्रा (नेरु) खातामा जम्मा गर्न सकिने व्यवस्था छ ।गैरआवासीय नेपालीले संयुक्त लगानीको इन्भेस्टमेन्ट कम्पनीको सेयरमा आवेदन दिने प्रयोजनका लागि विदेशी लगानीको स्वीकृतिअगावै त्यस्तो रकम विदेशी लगानीकर्ताको खातामा भित्र्याउन र रकम भित्रिएपछि विदेशी लगानीको स्वीकृति लिन सकिने व्यवस्था पनि राष्ट्र बैंकले गरेको छ । नेपालमा सेयर बाँडफाँटमा नपरी आवेदन गरेको रकम विदेशमा फिर्ता गर्नुपरे खाता रहेको बैंक–वित्तीय संस्था वा आवेदक गैरआवासीय नेपालीले संयुक्त लगानीको इन्भेस्टमेन्ट कम्पनी वा सोको सेयर रजिस्ट्रारको सिफारिससहित एकाइमा निवेदन दिनुपर्ने व्यवस्था पनि गरिएको छ ।"
रुग्ण अर्थतन्त्र सुधार्ने अवसर,"नेपाल विश्वकै दुई विशाल मुलुकबीच अवस्थित छ । ती दुई मुलुकका अर्थतन्त्र भीमकाय पहाडजस्तै स्थिर छन् । यी दुई बलिया देशबीचको कसिलो डोरीमा स्थिर अर्थतन्त्र चलिरहँदा नेपाल कमजोर रूपमा धर्मराएर हिँड्दै छ । नेपाल भौगोलिक रूपमा समृद्ध छ । प्रचुर सम्भावना बोकेको छ । तर, पनि चर्को व्यापार घाटा बेहोरिरहेको छ ।युवा पलायनको अवस्था जर्जर छ । युवा पलायन हुनुमा राजनीतिक र दलीय स्वार्थ प्रमुख कारण रहेका छन् । राजनीतिक दलहरूको निहित स्वार्थ, प्रचारबाजी, अनुचित पूर्वाधारले बढाएको ऋण भार, चरम भ्रष्टाचारका कारण युवा विदेश पलायन भइरहेका छन् । र, यही कारण नेपालको अर्थतन्त्र रुग्ण बनेको छ । थिलथिलो भएको छ ।अर्थतन्त्रको सुधार राजनीतिक दलका अतिरञ्जित नाराले हुँदैन । समृद्धिको रटानले हुँदैन । घाँटीको नसा फुट्ने भाषण पनि समृद्धिको आधार बन्न सक्दैन । समृद्धि व्यवहारमा देखिनुपर्छ । कामले पुष्टि हुनुपर्छ । यसलाई समयसापेक्ष आर्थिक तथा मौद्रिक नीतिले सुधार गर्न सकिन्छ । सम्भावनालाई यथार्थमा बदल्न देशको पुँजी बजारमा गहिरो सुधार आवश्यक छ ।अहिलेको अवस्थामा नेपाल स्टक एक्सचेन्ज (नेप्से) सीमित जनताको पहुँच, न्यून तरलता, कमजोर प्रविधि र अपारदर्शी नियमन प्रणालीबाट ग्रस्त छ । विश्व बैंकको अध्ययनअनुसार आर्थिक वृद्धिको दिगो आधार तयार पार्न पुँजी बजारको गहिरो र समावेशी विकास अपरिहार्य हुन्छ । नयाँ उद्यम विशेष गरी स्टार्टअपहरूले बैंकबाट ऋण पाउन नसक्ने अवस्थामा सेयर बजारमा जान सक्ने वातावरण निर्माण गर्न सक्नुपर्ने थियो । तर, अहिलेको संरचनाले यस्ता संस्थालाई प्रवेश दिन सक्दैन । किनकि यसमा प्रविधिका साथसाथै राष्ट्र बैंकको नीति पनि बाधक देखिन्छ ।युरोपले १५० वर्ष लगाएर गरेको विकासमा चीनले ४० वर्षमै कायापलट गरिदियो । र, आफूलाई विश्व बजारमा अब्बल प्रतिस्पर्धीका रूपमा स्थापित गरिदियो । यसको कारण के हो ? गरिबीको रेखामुनि रहेको चीन आज आधुनिक वित्तीय सुशासन, प्रविधिमैत्री बैंकिङ प्रणाली कायम गर्दै विश्वकै पुँजीगत लगानीको केन्द्रबिन्दु बनेको छ । तर, त्यसो हुँदा पनि विदेशी लगानीको अनुपातमा चिनियाँ जनताकै लगानीले चीन बनेको तथ्यांक छ । देङ सियाओ पिङले सन् १९७८ मा तेस्रो उच्चस्तरीय राजनीतिक बैठक आह्वान गर्ने बेलामा चीन संसारकै गरिब मुलुकको सूचीमा थियो । सन् १९७९ मा २७० अमेरिकी डलर प्रतिव्यक्ति आय भएको चीन सन् २०२४ सम्म कसरी १३ हजार ४४५ अमेरिकी डलर पुर्‍याउन सफल भयो ? नेपालको हालको आर्थिक संरचना चीनको सन् १९७८ को अवस्थाजस्तै कृषि निर्भर, राज्यप्रधान, निजी क्षेत्र कमजोर र वित्तीय प्रणाली अपरिपक्व छ ।यसमा व्यावहारिक, नेपालको विकास लक्षित सुधारको खाँचो छ । विशेष गरी यसको मौद्रिक र वित्तीय नीतिमा समावेशी र दिगो वृद्धिदर कायम राख्न जरुरी छ । नेपाल राष्ट्र बैंक (एनआरबी) को हालको नेतृत्व, विशेष गरी गभर्नर डा. विश्व पौडेलले यी केही व्यावहारिक नीतिगत कदमलाई प्राथमिकता दिनुपर्ने अपरिहार्यता छ । जस्तो कि, उत्पादक क्षेत्रमा ऋण प्रवर्द्धन र मौद्रिक अनुशासन अब पनि उत्पादक ऋण प्रवर्द्धन गर्दै मौद्रिक अनुशासन कायम गर्न नसक्ने हो भने देशमा मडारिएको निराशाको कालो बादलले झरी बनेर एक दिन हामीलाई डुबाउनेछ । त्यसपछि किनारा लाग्न पनि मुस्किल पर्नेछ । नेपालले मुद्रास्फीति नियन्त्रणलाई सन्तुलनमा राख्दै दिगो आर्थिक वृद्धिको नीति लिन जरुरी छ । हालका वर्षमा अत्यधिक ऋणले अनुत्पादक क्षेत्रलाई पोषण गरिरहेको छ । जबकि कृषि र उत्पादनमा पुँजीको अभाव यथावत् नै छ ।सहुलियत र निगरानीसहितको विशिष्ट ऋण र पुनरावृत्त कार्यक्रममार्फत साना, मझौला कृषि व्यवसायलगायत निर्यात उन्मुख उद्योगका खुला मौद्रिक नीति कार्यान्वयन हुन जरुरी छ । गैरउत्पादक क्षेत्रमा फसेको बैंक ऋणलाई निकासा दिने र अत्यधिक जोखिमलाई निरुत्साहित गर्न ऋण जोखिममाथि कडा निर्देशिका ल्याउन जरुरी छ । राष्ट्र बैंकले ‘काउन्टरसाइक्लिकल क्यापिटल बफर’ का रूपमा ‘म्याक्रोप्रुडेन्सियल’ उपकरण प्रस्तुत गर्न जरुरी छ । यसले बैंकहरूलाई अत्यधिक जोखिम क्षेत्रमा ऋण प्रवाह गर्नबाट वञ्चित गर्छ । विश्वव्यापी आर्थिक संकटको प्रतिरक्षात्मक कानुन ‘बासिल फ्रेमवर्क’ तृतीय दस्तावेजअनुसार बैंकका ऋणलाई जोखिम मुक्त पार्ने र व्यापार सञ्चालनका ऋणलाई अनुगमन गर्दै खुकुलो बनाउँदै लग्न जरुरी छ ।सहकारी संस्था जसरी धराशायी भए, त्यसबाट धेरै कुरा सिक्न जरुरी छ । तर, जसरी सहकारीको उद्देश्य साना व्यापारलाई प्रोत्साहन गर्नु थियो । विशेषतः ग्रामीण क्षेत्रमा लगानी बढाउने उद्देश्यले सरल ऋण प्रदान सहकारीको स्थापना गरिएको थियो । अब ती उद्देश्य सबै बैंकमा लागू गर्न जरुरी छ । जस्तै, भारतीय रिजर्भ बैंकले सबै बैंकलाई आफ्नो कुल कर्जाको १८ प्रतिशत हिस्सा कृषि क्षेत्रमा अनिवार्य लगानी गर्नुपर्ने नीति लागू गरेको छ । यसले किसान, कृषिप्रविधि कम्पनी र कृषि सहकारीलाई सस्तो ब्याजमा कर्जा उपलब्ध गराएको छ ।कानुनी जटिलताको अन्त्यप्रवासमा रहेका नेपालीलाई वित्तीय क्षेत्रमा लगानीका लागि कानुन खुकुलो बनाउन जरुरी छ । नेपालले रेमिट्यान्सलाई लगानीमा परिणत गर्ने कुरा सिद्धान्तः सही भए पनि रेमिट्यान्सको अधिकतम हिस्सा आयातित वस्तु खरिदमै प्रयोग भएको देखिन्छ । राष्ट्र बैंकले कानुन खुकुलो नबनाउने हो भने त्यो रेमिट्यान्सले देश बन्दैन । अतः आप्रवासी नेपालीले पनि नेपाली कम्पनीमा प्रत्यक्ष वा धितोपत्रको माध्यमबाट लगानी गर्न पाउने परिस्थिति विद्यमान छ । त्यसो गर्नाले बजार पनि चलायमान हुन्छ र व्यापारीमा पनि उत्साह थपिन्छ । नेपाल धितोपत्र बोर्डको हाल ६०–७० प्रतिशत लगानी बैंक, बिमा कम्पनी र जलविद्युत्जस्ता ठूला आयोजनामा केन्द्रित छन् । यसलाई स्थिर राख्दै नयाँ परियोजनामा कृषि, आईटी, पर्यटनजस्ता साना तथा मझौला व्यवसायीलाई प्राथमिकता दिन छिटोछरितो कार्यविधिको निर्माण गरी विदेशमा रहेका आप्रवासी नेपालीलाई नियन्त्रित तर प्रत्यक्ष लगानीको अवसर दिनुपर्छ । यसले समग्रमा नेपाली धितोपत्र बजारको आकार पनि बढाउँछ । बजारमा पनि उत्साह थप्छ ।राष्ट्र बैंकले पुँजी बजार सुधारमा अप्रत्यक्ष तर महत्त्वपूर्ण भूमिका खेल्छ । केन्द्रीय बैंकले आधुनिक प्रविधिको प्रयोग गरेर वित्तीय पहुँच, नियमन तथा वित्तीय समावेशितामा क्रान्तिकारी सुधार ल्याउन सक्छ । जसरी भारतीय रिजर्भ बैंकले ‘इनफाइड पेमेन्ट इन्टर फेस’ (यूपीआई) ल्याएर डिजिटल भुक्तानीमा क्रान्ति ल्यायो । यसले साना व्यापारीदेखि ठूला कम्पनीसम्मलाई डिजिटल प्रणालीमा समेट्यो । साथै आरबीआईले स्टार्टअप–उन्मुख रेगुलेटरी स्यान्ड बक्स नीति लागू गर्‍यो । यसले प्रविधिमा आधारित वित्तीय नवप्रवर्तनलाई उत्प्रेरणा दियो । चीनले ‘टेक–सपोर्टेड रियल टाइम मार्केट म्यानेजमेन्ट’ प्रणाली अपनाएर पुँजी बजार नियमनमा प्रविधिको भरपुर उपयोग गरिरहेको छ ।वित्तीय क्षेत्रमा बलियो पूर्वाधारयसले लगानी सुनिश्चित गर्छ । नेपालमा कसरी ठूला र नयाँ लगानीकर्ता भित्र्याउने भन्ने विषयमा राजनीतिज्ञ र अर्थशास्त्रीहरूको माझमा धेरै छलफल हुने गर्छ । तर, पुराना लगानीकर्तालाई प्रोत्साहन र भएको लगानीलाई कसरी चलायमान बनाउने भन्ने उपकरणबारे विरलै छलफल हुन्छ । नेपाली लगानी बजारले ठूलो लगानी भित्र्याउने तयारी गरेको छ । जस्तै, कागजी फारमबाट सेयर कारोबार डिजिटल प्रणालीमा प्रवेश गरेको छ । तर, सेयर बजारलाई अर्थतन्त्रको ऐना भनिन्छ । विश्वका उदीयमान र ठूला अर्थतन्त्र सेयर कारोबार ‘टी वान’ मोडल प्रयोग गर्छन् । सरल भाषामा त्यो भनेको सेयर बेचेको भोलिपल्टसम्म लगानीकर्ताको खातामा पैसा आउँछ । त्यस्तो हुँदा भोलिपल्ट अरू क्षेत्रमा लगानी रोज्न पाउँछ । तर, नेपालमा ‘टी थ्री’ मोडलले गर्दा बेचेको रकम प्राप्त गर्न न्यूनतम तीन दिन लाग्छ । यसले गर्दा ढिलो कारोबार हुने र बजार पनि सुस्त हुने गर्छ ।नेपालको वित्तीय साधनहरूमा विविधता ल्याउने हो र पुँजी बजारलाई गहिरो बनाउने हो भने लगानीकर्ताको सहभागिता बढाउनैपर्छ । विदेशी लगानीकर्तालाई पनि ठाउँ दिनुपर्छ । ‘इन्डेक्स फन्ड’, ‘एक्सचेन्ज ट्रेडेड फन्ड’ (ईटीएफ) र ‘डेरिभेटिभ्स’ लाई जिम्मेवारीपूर्वक भित्र्याउँदै वित्तीय उपकरण र पूर्वाधार निर्माणलाई बलियो बनाउनुपर्छ । र, यसको सुरुवात नेप्से इन्डेक्स फन्डबाट गर्दा जनतामा उपकरणबारे जान्न पनि सहज हुन्छ । त्यसपछि अन्य बैंकलगायत थुप्रै क्षेत्र समावेश गर्न सक्नुपर्छ । राष्ट्र बैंकले फाइनटिच कम्पनीलाई नियमनसहितको स्वतन्त्रता प्रदान गर्नुपर्छ । रेगुलेटरी स्यान्ड बक्स सुरु गर्नुपर्छ । जहाँ स्टार्टअपहरूले सुरक्षित रूपमा नवप्रवर्तन गर्न सकून् ।दीर्घकालीन लगानी प्रवर्द्धननेपालमा पछिल्लो समय देखिएको सहकारी संस्थाहरूको वित्तीय संकटले हामीलाई गम्भीर चेतावनी दिएको छ । हामी अझै पनि वित्तीय स्थायित्वको आधारभूत संरचनाबाट टाढा छौं । लाखौं सर्वसाधारणको बचत जोखिममा छ । वित्तीय अनुशासनमा कमजोरी देखिएको छ र नियमनकारी संस्थाको क्षमतामा प्रश्न उठेको छ । सहकारीको दुर्घटनाबाट सिक्दा ‘वित्तीय क्षेत्र प्रवर्द्धन तथा जोखिम व्यवस्थापन कोष’ निर्माण गर्न जरुरी छ ।जोखिमपूर्ण वित्तीय क्षेत्र निरीक्षण तथा समयमा जोखिम न्यूनीकरणका उपाय अपनाउनुपर्ने स्थिति छ । यसमा सरकारी, निजी क्षेत्र, अन्तर्राष्ट्रिय तथा दातृ संघसंस्थाको समर्थनमा कोष निर्माण गर्नुपर्छ । जसले वित्तीय प्रविधिको स्टारअपलाई टेवा दिन सक्छ । यसले वित्तीय साक्षरता गर्ने वा गराउने संस्थालाई सेवा प्रवाह वा आर्थिक सहयोग गर्न सक्छ ।वित्तीय क्षेत्रजस्तै इन्डेक्स फन्ड वा कुनै कम्पनीको सेयरमा तीन वर्षभन्दा बढी समयावधिका लागि लगानी गर्ने व्यक्ति वा संस्थालाई पुँजीगत लाभ कर छुटजस्ता सुविधा दिँदा दीर्घकालीन लगानीलाई प्रोत्साहन गर्न सकिन्छ । यी उपकरणले पुँजी बजारलाई गहिरो, विविधतायुक्त, प्रविधिमैत्री र नेप्सेको समय सापेक्षित आधुनिकीकरण गर्दै पुँजी बजारमा विदेशी लगानी पनि भित्रिने वातावरण बन्छ ।चीनको पिपुल्स बैंकले नियामक स्यान्ड बक्स सुरु गर्‍यो । जसले ‘अलि पे’, ‘वी बैंक’, ‘जे डी फाइनान्स’ जस्ता फिनटेक कम्पनीलाई सीमित प्रयोगका लागि अनुमति दियो । त्यसले स्मार्ट ऋण प्रणालीजस्ता अति प्रविधियुक्त आविष्कारका कामलाई प्रोत्साहन गर्‍यो ।अतः चीन र भारतले उत्पादनमा आधारित ऋण, सरकारी ग्यारेन्टी र प्रविधि आधारित कृषिमा जोड दिएका छन् । राष्ट्र बैंकले पनि ग्रामीण बैंकलाई लक्षित गरेर कृषि प्राविधिक ऋण अनुदान कार्यक्रम ल्याउन सक्छ । र, स्यान्ड बक्स नीति, डिजिटल भुक्तानी प्लेटफर्म, डेटा–संरक्षित ऋण प्रवाह प्रणाली नेपालमा विकास गर्न सकिन्छ । एनआरबीले यूपीआईजस्तै तथा प्रणाली तथा ई–एनआरबी वालेट सिर्जना गरेर मोबाइल केन्द्रित डिजिटल अर्थतन्त्रलाई विस्तार गर्न सक्छ ।भारतीय रिजर्भ बैंकले झैं डिजिटल ऋण दिने प्लेटफर्मलाई नियमन गर्दै पारदर्शिता, डेटा गोपनीयता र ब्याजदरको स्पष्टता अनिवार्य बनाउन आवश्यक छ । यसले बजारमा उपभोक्ता संरक्षणलाई बलियो र विश्वसनीय बनाउँछ । त्यसैले डिजिटल वित्तीय पहुँच विस्तार गर्न ‘रेगुलेटरी स्यान्ड बक्स’ एक प्रभावकारी मोडल हो । यसले स्टार्टअपहरूलाई नियमनको जोखिमबिनै सीमित अवधिमा परीक्षण गर्न अनुमति दिन्छ । भारतीय र चिनियाँ केन्द्रीय बैंकहरूले यसबाट उल्लेखनीय प्रगति गरेका छन् । नेपाल राष्ट्र बैंकले पनि यो मोडल तत्काल लागू गर्नुपर्छ ।नेपाल अहिले आर्थिक संक्रमणको अत्यन्त संवेदनशील मोडमा उभिएको छ । देशको अर्थतन्त्र दीर्घकालीन असन्तुलन, व्यापार घाटा र जनशक्ति पलायनको त्रिकोणभित्र फसेको छ । यस्तो अवस्थामा नीतिगत भाषणभन्दा व्यवहारमा आधारित वित्तीय रूपान्तरण आवश्यक छ । जसले उत्पादकतालाई बढावा दिन्छ, युवालाई देशभित्र समेट्छ र पुँजी बजारलाई नवप्रवर्तनशील बनाउँछ । चीन र भारतले अपनाएका सुधारका बाटा केवल प्रेरणादायी मात्र होइनन्, नेपालका लागि अत्यावश्यक नक्सा बन्न सक्छन् ।राष्ट्र बैंकको नेतृत्वमा अब स्पष्ट आर्थिक दूरदृष्टि र समयसापेक्ष मौद्रिक रणनीति आवश्यक भइसकेको छ । अनुत्पादक क्षेत्रको ऋण विस्तारले देशको वित्तीय स्थायित्व डगमगाउँछ । राष्ट्र बैंकले अब बैंकहरूलाई उत्पादक र निर्यातमुखी क्षेत्रमा कर्जा प्रवाहका लागि प्रोत्साहन दिनुपर्छ । भारतको जस्तै, ‘प्राथमिक कृषि ऋण अनिवार्यता नीति’ नेपालमा लागू गरिनु उपयुक्त हुनेछ । नेपालको समृद्धिको कथा नाराबाट होइन, नीतिबाट लेखिन्छ । आजको आवश्यकता केवल मौद्रिक सूचकहरूको समायोजन होइन, वित्तीय प्रणालीको चरित्र रूपान्तरण गर्नु हो । राष्ट्र बैंकले उत्पादन, प्रविधि, पारदर्शिता र नवप्रवर्तनमा आधारित नयाँ नीति र ढाँचा प्रस्तुत गर्न सकेमा नेपालले पनि ‘विकासशील’ को कोष्ठकबाट बाहिर निस्कने आधार तयार गर्नेछ । यो समय ‘वित्तीय समावेशीकरणको युग’ सुरुवात गर्ने उपयुक्त क्षण हो । राष्ट्र बैंक त्यसको प्रणेता बन्न तयार होस् र त्यसमा सफलता हासिल गरोस् ।"
"आएको गणतन्त्र, चाहेको गणतन्त्र !","हालै काठमाडौंमा वामपन्थी विचारका केही युवाहरूले ‘आएको गणतन्त्र र चाहेको गणतन्त्र’ विषयमा छोटोमिठो विमर्श कार्यक्रम गरेका थिए । विभिन्न राजावादी समूहहरूले निरन्तर प्रदर्शन गर्न थालेपछि गणतन्त्रको पक्षमा विमर्श गर्नुपर्ने आवश्यकता महसुस भएको हुनुपर्छ । गणतन्त्र स्थापनार्थ संघर्ष गरेका पुस्ता र गणतन्त्र कालमा जन्मेहुर्केका पुस्ताबीच विमर्श गर्न खोजिएको उक्त कार्यक्रमको मूल उद्देश्य गणतन्त्रको पक्षमा न्यारेटिभ निर्माण गर्नु थियो ।कार्यक्रममा युवाहरूको प्रश्न गर्ने तरिका, प्रश्नको ओज र त्यस दौरानमा उघ्रिएका तिनका ज्ञानको दायराले यो पंक्तिकारलाई निकै नै प्रभावित पार्‍यो । आजभन्दा २५–३० वर्ष पूर्वको विद्यार्थी राजनीतिमा यो खालको विमर्श बिरलै हुने गर्थ्यो ।परिवेश र विषयले पंक्तिकारलाई केही नोस्टाल्जिक बनाएको थियो । पंक्तिकार २५–३० वर्ष पूर्व काठमाडौंको विद्यार्थी राजनीतिमा संलग्न रहँदा अखिल र नेविसंघबीच विवाद भइरहन्थ्यो । त्यसबेलाका जुलुसमा लगाइने नाराहरू रमाइला थिए । नेविसंघका साथीहरू भन्थे –‘एक दिन नेपाल ब्युँझिन्छ, जय नेपालको नाराले’ । प्रतिवादमा अखिलका साथीहरूको नारा हुन्थ्यो – ‘दुःख पायो साराले, जय नेपालको नाराले’ ।त्यसबेला त्रिचन्द्र क्याम्पस नेविसंघको गढ थियो । रत्नपार्कको भित्ता र रातोघर अखिलको कब्जामा थियो । बेलाबेलामा दुई पक्षबीच भिडन्त भइरहन्थ्यो । सिंहदरबारको सत्तामा कहिले कांग्रेस त कहिले एमालेबीचमा लुकामारी चलिरहन्थ्यो । प्रतिस्पर्धी पार्टीहरू सदनमा झगडा गरिरहँदा हामी विद्यार्थीहरू सडकमा नारा लगाइरहेका हुन्थ्यौं । बेलाबेलामा कुटाकुट पनि गर्थ्यौं । तर समय फेरियो । दुवै प्रतिद्वन्द्वी दलहरू सहकार्य गरेर गणतन्त्र ल्याए । आज सत्ता सञ्चालन गरिरहेका छन् । ठीक यतिबेला गणतन्त्रमाथि प्रश्न उठिरहेको छ । गणतन्त्रविरोधीहरूले समर्थन पनि पाइरहेका छन् । गणतन्त्रवादी नेताहरूका लागि चिन्ताको विषय बनेको छ । उल्लेखित विमर्श त्यसैको नतिजा थियो ।आज परिस्थिति कस्तो निर्माण भएको छ भने गणतन्त्रका लागि लडेका नेताहरू सत्तामा पुगेका छन् । आम मानिस सडकमा आओस् र राजावादीको विरोध गरोस् तिनीहरू चाहन्छन् । तर, आम नागरिक तत्कालै सडकमा जाने मुडमा छैनन् । यसको अर्थ उनीहरू राजतन्त्रको पक्षमा छन् भन्ने पनि होइन । आम नागरिक मौन छन् र थप केही समय मौन नै बस्न चाहन्छन् । उनीहरूको मनमा गणतन्त्रवादी नेताहरू र तिनका पार्टीहरूसँग अनगिन्ती प्रश्न छन्, अनेक गुनासाहरू छन् । कार्यक्रममा गणतन्त्रका लागि लडेका नेताहरूले भने– हामी लडेर, लाठी खाएर, रगत र पसिना बगाएर गणतन्त्र ल्याएको हो । यो देशमा राजालाई पटकपटक अवसर दिँदा पनि सुध्रिन चाहेनन् । पटकपटक सत्ता हत्याउनमै उद्यत रहे । प्रजातान्त्रिक अधिकारलाई कुल्चिरहे । त्यसकारण अबको नेपालमा कुनै पनि प्रकारको राजतन्त्रको गुन्जायस छैन ।गणतन्त्र आएपछि जन्मे, हुर्केका पुस्ताले पनि ती कुराहरू स्वीकार गर्छन् । आम नागरिकहरू जो गणतन्त्रको लडाइँमा सहभागी थिए तिनले पनि स्वीकार गर्छन् तर तीनका प्रश्न छन्– देशमा व्यवस्था परिवर्तन भए पनि हाम्रो अवस्थामा किन परिवर्तन भएन ? युवाहरूका लागि देशभित्र किन रोजगार सिर्जना भएन ? विदेश पलायन किन रोकिएन ? युवाहरूलाई अरब मुलुकहरू जानुपर्ने बाध्यता किन घटेन ? सरकारी कार्यालयहरूमा बेथिति किन घटेन ? मालपोत कार्यालयमा घूस किन रोकिएन ? दलित र महिलामाथिको हिंसा किन कम भएन ?उनीहरूले न्याय पाउन किन सहज भएन ? हाम्रा लागि शिक्षा महँगो थियो नै, अहिले झनै महँगियो, किन ? आम रूपमा सार्वजानिक स्कुलको शैक्षिक स्तरमा किन सुधार भएन ? आम मानिसमा आफ्नो सन्तानलाई बोर्डिङ स्कुलमै पढाउने सोच किन उस्तै छ ? हाम्रा बाआमाले गर्ने खेतीपाती किन महँगो हुँदै गयो ? मलखाद र सिँचाइको उपलब्धतामा खोइ सुधार भएको ? किसानले आफ्नो उत्पादनको उचित मूल्य किन पाउँदैनन् ? सरकारले कृषिमा गर्ने लगानी र दिइने अनुदान किन लक्षित वर्गसम्म पुग्दैन ? अनुदानमा किन भ्रष्टाचार बढेको बढ्यै छ ? सरकारी स्वास्थ्य सेवाको गुणस्तरमा सुधार किन भएन ? आदिइत्यादि ।कार्यक्रममा बोल्ने युवाहरूको प्रश्न थियो– पार्टीहरूमा नेतृत्व हस्तान्तरणको प्रक्रिया किन निरन्तर अवरुद्ध छ ? त्यही पुराना केही नेताको वरिपरि सम्पूर्ण पार्टी घुमेको घुमै छ । नयाँ नेतृत्वको बाटो कि त बन्द छन् कि त षड्यन्त्र गरेर बन्द गरिन्छ । अनि गणतन्त्रले के चैं फरक पार्‍यो त ? नारायणहिटीमा बस्ने राजा गए तर हरेक पार्टीका अध्यक्षहरू राजा भए । आजीवन पद ओगटिरहने ? तिनको विपक्षमा बोल्नै न हुने ? हामीले यस्तो गणतन्त्र खोजेका थिएनौं ।उल्लेखित प्रश्नहरू कतिपय वक्ताहरूले मञ्चमै पोखेका थिए भने कतिपय अनौपचारिक छलफलका क्रममा सुनाएका थिए । समग्रमा विश्लेषण गर्दा लाग्छ, गणतन्त्रका लागि लडेका नेता पुस्ता र गणतन्त्र आएपछि जन्मेहुर्केका युवा पुस्ताबीच गणतन्त्रलाई हेर्ने दृष्टिकोणमा ठूलो भिन्नता रहेको पाइयो । नेताहरूले गणतन्त्र ल्याउनुलाई नै सबै थोक ठान्छन्, त्यसकै बखान गर्छन् । त्यस क्रममा गरेका संघर्षको ब्याज खान खोज्छन् । हामीमाथि प्रश्न गर्न पाइन्न भन्ने सोच राख्छन् । गणतन्त्र आएपछि जन्मेहुर्केका युवाहरूले गणतन्त्र कालमा राज्यको काम गर्ने तौरतरिका किन बदलिएन, किन सकारात्मक परिणाम आउन सकेनन् भन्नेबारे प्रश्न गर्न चाहन्छन् ।यही दुई कुरा आजको नेपाली राजनीतिको मुख्य अन्तरविरोधका विषयहरू हुन् । गणतन्त्रवादी नेता र आम नागरिकको बुझाइमा यहीँनिर कुरा मिल्दैन । यो अन्तरविरोधलाई अझ स्पष्टताका साथ बुझ्नका लागि हामी विगतमा फर्किनुपर्छ । नेपाली राज्यको पुराना समस्याहरूबारे थोरै कुराकानी गर्नुपर्छ । नेपाली राज्यमा निर्माणकालदेखि मूलतः दुई खालका समस्याहरू थिए । पहिलो राज्यको संरचनामा र दोस्रो राज्यको काम गर्ने तौरतरिकामा । संरचनागत समस्याहरू तीनवटा थिए । राजतन्त्रात्मक शासन प्रणाली, एकात्मक राज्य संरचना र राजनीतिमा र कर्मचारी संयन्त्रमा असमावेशिता ।नेपालमा अहिलेसम्म जेजति राजनैतिक आन्दोलनहरू भए, यही तीनवटा संरचनागत समस्याहरू समाधानका लागि भए । २००७ सालमा प्रजातन्त्रका लागि आन्दोलन हुँदा राजाको अधिकार कटौती र दलहरूको राजनीतिक स्पेस वृद्धिका लागि भएको थियो । राजालाई त्यो मञ्जुर भएन । पञ्चायती व्यवस्था लादेर आफ्नो वर्चस्व पुनःस्थापित गरेका थिए । दलहरूमाथि प्रतिबन्ध लगाएका थिए । २०४६ सालमा भएको आन्दोलनको मुख्य एजेन्डा प्रजातन्त्रको पुनःस्थापना थियो जसमा राजाको अधिकार कटौती गर्ने, दलहरूको स्पेस बढाउने थियो । त्यतिबेला राज्यको केन्द्रीकृत संरचना, राज्य र राजनीतिमा रहेको असमावेशिताबारे केही पनि गरिएन ।त्यसकारण माओवादी जनयुद्धले उल्लेखित तिनै संरचनागत समस्या समाधान हुनुपर्ने भन्दै राज्यको पुनर्सरचनालाई मूल एजेन्डा बनाएको थियो । २०६२/६३ सालको दोस्रो जनआन्दोलनले राजतन्त्रको विकल्पमा गणतन्त्र ल्यायो । केन्द्रीकृत राज्य संरचनालाई संघीयकरण गर्ने ग्यारेन्टी गरेको थियो । राजनीतिमा रहेको असमावेशितालाई समाधानका लागि समानुपातिक निर्वाचन प्रणाली अपनाइयो भने सरकारी सेवालाई समावेशी बनाउनका लागि आरक्षणको सुरुवात गरिएको थियो । यसरी दोस्रो जनआन्दोलन र नयाँ संविधानले नेपाली राज्यको तीनवटै प्रमुख संरचनागत समस्यालाई धेरै हदसम्म समाधान गरेको हो ।यो नयाँ व्यवस्थाले राज्यको साधनस्रोतमा राजा र तिनका आसेपासे, पूर्वपञ्चहरूको रजगजलाई धेरै हदसम्म नियन्त्रण गरेको छ । थोरै भए पनि सीमान्तकृत समुदायको पहुँच बढाएको छ । कांग्रेस, एमाले र माओवादीजस्ता ठूला दलहरूको वर्चस्व स्थापित गराएको छ । त्यसकारण आम नागरिक तत्कालै यो व्यवस्थाकै विपक्षमा जाने देखिँदैन ।तर प्रश्न उठ्छ, त्यसो भए आम नागरिकको गुनासो के हो त ?यो एक विषय गम्भीर चिन्तनको विषय हो । आम नागरिकको भनौं वा उल्लेखित कार्यक्रममा युवाहरूका गुनासाहरू राज्यको काम गर्ने तौरतरिकासँग सम्बन्धित छन् । जुन नेपाली राज्यको पुरानै समस्या हो ।नेपाली राज्य निर्माण भएदेखि समाजलाई सेवा गर्नु, सुरक्षा दिनुभन्दा साधनस्रोतको दोहन गर्नु र समाजमाथि शासन गर्ने मानसिकताबाट काम गरेको हो । यसकारण भ्रष्टाचार र ढिलासुस्ती नेपाली राज्यको चरित्र बन्न पुगेको छ ।धेरै पुरानो कुरा नगरौं । पञ्चायतकालदेखि अहिलेसम्म जुनै सरकार बने पनि छ महिनादेखि एक वर्षभित्र कुनै न कुनै ठूला भ्रष्टाचारको काण्ड सार्वजानिक हुन्छ । काठमाडौंदेखि गाउँसम्म सरकारी कामकारबाहीमा भ्रष्टाचारको चर्चा चुलिँदो छ । त्योभन्दा पनि ठूलो समस्या भ्रष्टाचार भएर पनि कुनै पनि विकास योजना समयमा पूरा हुँदैन । दुई वर्षको काममा चार वर्ष लाग्ने, सुरुको अनुमानित लागतभन्दा धेरै बढी खर्च हुनेजस्ता कुराहरू हामीकहाँ आम भएको छ । यी कुराहरू हाम्रो राज्यको कार्यशैलीमा देखिएका समस्याहरू हुन् । अंग्रेजीमा यसलाई ‘फंग्सनल प्रोब्लेम’ भन्न सकिन्छ ।कार्यक्रममा युवाहरूले उठाएका समस्याहरू नेपाली राज्यको कार्यशैलीसँग सम्बन्धित छन् । रोजगार सिर्जना भएन । यो कसले गर्ने हो ? सरकारले । सरकारको नीतिले भ्रष्टाचार बढ्यो । सरकारी शिक्षाको स्तर सुध्रिएन । स्वास्थ्य सेवाको गुणस्तर सुध्रिएन । मालपोत कार्यालयमा भ्रष्टाचार रोकिएन । युवाहरूको विदेश पलायन रोकिएन । यीमध्ये कुनै पनि समस्या राज्यको संरचनासँग सम्बन्धित सवालहरू होइनन् । सबै कुरा सरकारको काम गर्ने शैलीसँग सम्बन्धित कुराहरू हुन् ।प्रश्न उठन सक्छ, यो समस्या किन समाधान भएन ?किनभने नेपाली राजनीतिले यी समस्याहरूलाई आफ्नो एजेन्डा नै बनाएन ? नेपालका दलहरूले यी समस्यालाई कहिल्यै गम्भीरतापूर्वक लिँदै लिएनन् ? कुनै पनि कुरा समाजमा जतिसुकै समस्याका रूपमा रहे पनि जबसम्म राजनैतिक एजेन्डा बन्दैन, दलहरूले त्यसबारेमा बहस सुरु गर्दैन, त्यसलाई आन्दोलन र निर्वाचनको एजेन्डा बनाउँदैन त्यतिन्जेल त्यो समस्या समाधान हुन कठिन हुन्छ ।जब यस्ता विषयहरूमा बहस सुरु हुन्छ, नेपालका पार्टीहरू, नेताहरू, मन्त्री भइसकेकाहरू पुराना संघर्षका कथाहरू सुनाउन थाल्छन् । कांग्रेसी भए बीपीका कुरा गर्छन् । राणा र पञ्चायतका बेला गरेका संघर्षका कुरा गर्छन् । कम्युनिस्ट भए मार्क्स, लेनिन आदिका कुरा गर्न थाल्छन् । माओवादीहरूले सिधै जनयुद्ध र वर्ग संघर्षका कुरामा जोड दिन्छन् । मधेशीहरू भए आफूमाथि भएको नश्लीय, भाषिक र जातीय विभेदका अनेक कुराहरू उठाउँछन् तर आफूहरू सरकार सञ्चालन गर्दा के गर्न सकेको र के गर्न नसकेका बारे चर्चा गर्न रुचाउँदैनन् ।खासमा नेपालमा भ्रष्टाचार विस्तार भएको छ । समाजको तल्लो तप्कासम्म जरा फैलाएको छ । गणतन्त्र आएपछिका दिनमा भ्रष्टाचार फैलिने प्रक्रियाले तीव्रता पाएको हो । केही नीतिगत र केही संरचनागत कारणले यस्तो भएको हो ।नयाँ संरचनाअन्तर्गत हामीले सबै तहलाई कर संकलन गर्न, बजेट तर्जुमा गर्न र कानुन निर्माण गर्ने अधिकार दिएका छौं । एकात्मक राज्य संरचना हुँदा संसद्ले कानुन मात्र बनाउँथ्यो । कार्यकारी अधिकार मन्त्रिपरिषद्मा रहेको हुनाले बजेट तर्जुमा र त्यसको कार्यान्वनमा मन्त्री र कर्मचारीहरू मात्रको संलग्नता हुन्थ्यो । कुनै अनियमितता हुँदा राजनैतिक नेतृत्वभन्दा कर्मचारीको संलग्नता ज्यादा देखिन्थ्यो । त्यस व्यवस्थामा हामीले दुइटा संरचनागत परिवर्तन गर्‍यौं । त्यसपछि बजेटको कार्यान्वयनको परिदृश्य फेरियो ।हामीले निश्चित सीमासम्मको बजेटवाला विकास निर्माणको योजनाको कार्यान्वयन गर्ने काम उपभोक्ता समितिमार्फत हुने व्यवस्था गर्‍यौं । अनेक विसंगतिहरू देखिन थालेपछि सार्वजानिक खरिद ऐनमा पटकपटक संशोधन गरिए पनि बेथिति कम भएको छैन । भन्नलाई उपभोक्ता समितिमार्फत काम गरेको भनिन्छ तर खासमा त्यो कार्यकर्ता पोस्ने तरिका हो । सकेसम्म आफ्नो कार्यकर्ताहरूलाई दुई पैसा होस् भनेर नेताहरूले विभिन्न तहको बजेटमा योजनाहरू राख्न लगाउँछन् । यसले पूरै बजेट निर्माणको प्रक्रियालाई खुद्रे र वितरणमुखी बनाइदिएको छ ।यसले कार्यकर्तालाई नेतामाथि आश्रित बनाउँदो रहेछ । नेताले कुनै गलत काम गर्छन् भने पनि कार्यकर्ताहरू चुपचाप समर्थन गर्छन् । विरोध गर्‍यो भने योजना पाइन्न ठान्छन् । कार्यकर्ता पंक्ति पूरै अनुयायी बनेका छन् । यसले पार्टीभित्र अनौठो खालको ‘झोले प्रवृत्ति’ विकास गराएको छ । संघदेखि पालिका तहसम्म यो रोग फैलिएको छ । उपभोक्ता समितिको नाममा विकास निर्माणको काम लिइन्छ तर खासमा ठेकेदार कम्पनीमार्फत सम्पन्न गराइन्छ । बजेट वितरणको यो तरिकाले नेता, तिनका कार्यकर्ता र ठेकेदार अनि भुक्तानी प्रक्रियामा संलग्न कर्मचारीहरू लाभान्वित हुन्छन् । यो नेक्सन धेरै बलियो गरी विकास भएको छ, देशैभरि ।दोस्रो कुरा कानुन बनाउने कामका लागि छानिएका सासंदहरूलाई हामीले बजेट परिचालन व्यवस्था पनि गरेका छौं । पहिला संसद् विकास कोषको नाममा गरिन्थ्यो । सर्वोच्च अदालतले त्यसमा रोक लगाएपछि अहिले सरकार र सदनको मिलोमतोमा प्रत्येक सांसदहरूको नाममा निश्चित रकम बराबरको योजना छुट्याइन्छ । ती योजनाको कार्यान्वयन त्यही सांसदले भनेअनुसार हुन्छ । यो संघदेखि सबै प्रदेशमा निरन्तर अभ्यासमा छ । यसले सांसदहरूको भूमिका फेरिएको छ । अब उनीहरू कानुन निर्माणमा कम र बजेट विनियोजन र परिचालनमा बढी चासो राख्छन् । यसले पनि लोकतन्त्रमा नयाँ प्रकारको संरक्षणवादी प्रवृत्तिको विकास गराएको छ । सांसद र त्यसभन्दा माथिका नेताहरू संरक्षक हुन्छन् अनि सांसदभन्दा मुनिका नेता, कार्यकर्ताहरू बजेट, योजना पाउने आसमा संरक्षित समूहमा रूपान्तरण भएका छन् ।उल्लेखित दुवै परिवर्तनले केन्द्रदेखि वडासम्म बजेट विनियोजनमा राजनीतिक कार्यकर्ताहरू व्यस्त हुँदा रहेछन् । कुनै शक्तिशाली, पहुँच भएको वा जोगाडी नेता छ भने एक्लैले संघ, प्रदेश र पालिका तिनै ठाउँमा आफ्नो अनुकूलका योजनाहरू पार्न सफल हुन्छन् । कतिपय नेता कार्यकर्ताले त एउटै योजना दुई वा तीनै तहको बजेटमा राख्न लगाउँछन् । कार्यान्वयनमा व्यापक चलखेल गर्छन् । यो एक धन्दाका रुपमा फस्टाएको छ । हरेक वर्ष जोगाड लगाएर दुई/चारवटा योजनाहरू बजेटको रातो पुस्तिकामा राख्न सफल हुनेहरूले प्रशस्त पैसा कमाउँदा रहेछन् । त्यसकारण मोफसलमा त्यस्ता नेतालाई ‘बजेटिया नेता’ भन्न थालेका छन् ।यो त भयो सांसद र त्यसभन्दा मुनिको कार्यकर्ता तहमा देखिएको विकृतिको । तर आजको समाज र राजनीतिमा मन्त्री र त्यसभन्दा माथिल्लो तहका नेताहरूबारे पनि व्यापक असन्तुष्टि छ । मन्त्रालय तहमा भ्रष्टाचार हुने भनेको मूलतः चार काममा हो । खरिद (प्रोक्युमेन्ट) प्रक्रियामा, ठेक्कापट्टाको प्रक्रियामा, राजनीतिक नियुक्तिमा र कर्मचारीको सरुवा, बढुवामा ।गणतन्त्रका लागि संघर्ष गरेका नेताहरू पनि मन्त्री भएका छन् । आज गणतन्त्रमाथि प्रश्न उठिरहँदा ती नेताहरूले आफू मन्त्री हुँदा वा आफ्नो पार्टी सरकारमा हुँदा उल्लेखित कामहरू (खरिद, ठेक्कापट्टा, नियुक्ति, सरुवा, बढुवा) बारे बोल्न चाहँदैन । त्यसमा हुने गरेको चलखेलबारे बोल्दैन । बोल्छ भने केवल आफूले यति जेलनेल खाएको, डन्डा खाएको आदि इत्यादि ।गणतन्त्र आएपछिका सरकारी कामकाजमा यी कुराहरूको सुधार नभएकाले गणतान्त्रिक सरकारहरूको कार्यशैलीवाट मानिस असन्तुष्ट छन् । उनीहरू भन्छन्, गणतन्त्र आए पनि हाम्रो जीवनस्तरमा सुधार भएन । राजा पो गयो तर राजतन्त्रको पालाको व्यवहार त जस्ताको तस्तै छ । राज्यको साधनस्रोतमा हिजो राजपरिवार, तिनका आसेपासे र सीमित नेताहरूले लुट मच्चाएका थिए । आज सत्तामा जाने पार्टी, तिनका नेता, नेताका परिवारका मानिसले त्यस्तै गरेका छन् ।उल्लेखित कुराहरू आम नागरिकको असन्तुष्टिको एउटा मात्रै पाटो हो । समाजका प्रतिनिधिहरूले राज्यको साधनस्रोत कसरी परिचालन गरिरहेका छन् भन्नेबारे चर्चा गर्‍यौं तर ती नेता, कार्यकर्ताहरूले बजारसँग कस्तो सम्बन्ध राख्छ ? यो एउटा छुट्टै विश्लेषणको विषय हो । आजका युवाहरू जो गणतन्त्र आएपछि जन्मेहुर्के, तिनलाई यी कुराहरूको जानकारी नहुन सक्छ । यो चलन २०४६ साल यता नै सुरु भएको हो । खासगरी शिक्षा र स्वास्थ्य क्षेत्रलाई निजीकरण गरिएपछि तर गणतान्त्रिक कालमा यो फस्टाएको छ ।अनेकौं हाइड्रोपावर कम्पनी, निजी विद्यालय, निजी कलेज, ठूलाठूला प्राइभेट अस्पताल, उद्योगहरूले प्रशासनिक सहजताका लागि सत्ताधारी पार्टीका युवा नेताहरूलाई कर्मचारी वा मौन पार्टनर बनाउँदा रहेछन् । त्यस्ता कर्मचारीले काम गर्न नपाउने तर तलब पाइरहने हुन्छ । मौन पार्टनरहरूले लगानी गर्न नपाउने तर साझेदार बनेर सीमित मुनाफा खान पाइराख्ने हुन्छ । विभिन्न कलेजका विभिन्न कोर्समा भर्ना गरिँदा त्यस्ता नेताहरूले कोटा पाउँदा रहेछन् । व्यापारीहरूलाई सम्बन्धित कारोबारमा कुनै प्रशासनिक जटिलता आयो भने तिनले आफ्नो पार्टीका नेतासम्म सजिलै पुग्न सक्ने र आवश्यकताअनुसारको सहयोग गर्छन् । यस्तो गतिविधिले राजनीतिक कार्यकर्तालाई राज्य र बजारबीचको बिचौलिया बनाउने हो । कमिसन खाने यस्ता नेतालाई मोफसलमा बिचौलिया नेता भन्छन् । यसरी राजनीतिमा बजारको एजेन्टको पनि विस्तार पनि हुँदै छ जसबारे धेरैलाई थाहा हुँदैन ।बजार र राजनीतिको यो गठजोडले आम नागरिक अर्थात् समाजले महँगी, कालाबजारीको सामना गर्नुपर्छ । समाजमा असन्तुष्टि बढ्नुको एउटा ठूलो कारण यो पनि हो । यी सबै कुरा राज्यको कार्यशैलीगत समस्या अर्थात् (फगंसनल प्रोब्लेम) हो ।यी यस्ता समस्याहरूबारे राजनीति वृत्तमा खासै चर्चा नै हुँदैन । नेपालको कुनै पनि पार्टीले शिक्षामा सुधार, स्वास्थ्यमा गुणस्तर वृद्धि, बेरोजगारी समाधानका लागि ठोस योजना बनाएको सुनिँदैन । आन्दोलन गर्नु त परको कुरा हो । कुनै पनि पार्टीले राज्य र बजारबीचको विकसित यो सम्बन्ध भत्काउन चाहन्न । यी सब कुराहरू सर्भिस डिलेभरीसँग जोडिन्छन् । सर्भिस डिलेभरीका मुद्दाहरू नेपालको राजनीतिमा एजेन्डा नै बन्न सकेका छ्रैनन् ।हाम्रो राजनीतिमा अहिले पनि मार्क्स, लेलिन, माओ, बीपीका विचार, सिद्धान्तहरू राजनैतिक विमर्शको विषय बनिरहेको छ । जबकि विमर्श हुनुपर्ने विषय त गिरीबन्धु टी स्टेटको मुद्दा के हो ? नक्कली भुटानी शरणार्थीको मुद्दा के हो ? पतञ्जलि काण्ड कसरी रचियो ? नेपालमा शिक्षा र स्वास्थ्य क्षेत्रका मूल समस्याहरू के–के हुन् ? यी आधारभूत कुराहरू कसरी महँगो भए ? आदि इत्यादि ।यी सबै कुराहरू मिडिया र एनजीओको भागमा छोडेर राजनीति वृत्त कि त अमूर्त कुरा गरिरहेका हुन्छन् कि त बजेट विनियोजन र वितरणमा केन्द्रित हुन्छन् । जसले हाम्रो लोकतन्त्रको स्वरूप नै बदलिदिएको छ । हामी तर्कवितर्क गर्न पाउने ‘आर्गुमेन्टेटिभ डेमोक्रेसी’ को चाहना राख्छौं तर हाम्रो राजनीति कार्यकर्तालाई झोले र नेतालाई संरक्षक बनाउनेतर्फ उद्यत छन् जो खासमा ‘पेट्रोजेनिक डेमोक्रेसी’ अर्थात् संरक्षणवादी लोकतन्त्र हो ।"
खाने होइन त चिया !,"अहिले चिया धेरै मानिसको रोजाइको पेय पदार्थ बनेको छ । यसो साथीभाइ भेटिएमा चिया खाने, केही खुसीको कुरा भयो कि– ल ल चिया खान जाऔं भन्ने प्रचलन नेपाली समाजमा व्याप्त छ । वास्तवमा चिया खाने भनेको त एक बहाना मात्र हो ।चिया खाने क्रममा आफ्ना कुरा पनि एकअर्कासँग सेयर गर्ने गरिन्छ । अहिले साथीभाइलाई भेट्ने एक माध्यम बनेको छ– चिया । चाहे त्यो गाउँ होस् वा सहर– सबैतिर चिया खाने पसल क्याफेटेरियामा बिहान–बेलुका र खाजा खाने समयमा मानिसको जमघट देखिन्छ । चिसो मौसममा मात्र होइन, हर समयमा चिया पसल उत्तिकै भरिभराउ देखिन्छन् । कक्षाका ब्रेकको समय होस् वा अफिस कार्यालयको खाजा समय– चिया पसलमा भेला भई चियाको चुस्कीसँगै विभिन्न विषयमा गफ गर्नेको भीड जम्मा भइहाल्छ ।आफ्ना साथीभाइ, छिमेकदेखि देशविदेशका विभिन्न घटनाका सन्दर्भ चियाको चुस्कीसँगै सुरु हुने गर्छ । समाचार सेयर गर्ने विशेष माध्यम पनि बनेको छ– चिया पसल । गाउँतिर त चिया पसल सूचनाको मुख्य केन्द्र नै बन्ने गरेको छ । केही सूचना प्रवाह गर्न मानिसहरू चिया पसल धाउने गर्छन् । कतिपय पसलमा त स्थानीय निकायका सूचना पनि चिया पसलका भित्तामा टाँसिन्छन्, चाहे त्यो भत्ता वितरणको सूचना होस् वा रासायनिक मल वा बीउविजन वितरण वा अन्य यस्तै कुनै ।सामान्यतः चिया पसलदेखि कलेज विश्वविद्यालयका क्यान्टिन र चिया पसल सूचनाका केन्द्र बन्ने गरेका छन् । विश्वविद्यालय वरपरका चिया पसलमा अध्ययन अनुसन्धान, राजनीतिक कुरा, अन्तर्राष्ट्रिय चर्चा, सामाजिक परिवर्तनका कुरा निकै चाखसँग सुनाउने र सुन्ने गरिन्छ । चिया खाने क्रममा आफ्ना कुरा सेयर हुने हुनाले चाहे ती विद्यार्थी वा कर्मचारी जोसुकैको पनि केही मात्रामा तनाव व्यवस्थापन हुने गर्दछ ।यी विभिन्न कुराको चर्चा गरिरहँदा चिया खाने संस्कृति कहाँबाट सुरु भयो होला भनी उत्सुकता जाग्न सक्छ । वास्तवमा चिया पिउने संस्कृतिको विकास चीनबाट भएको मानिन्छ । यो प्रचलन चीनमा औषधीय जडीबुटीको अध्ययन गर्ने क्रममा अकस्मात् रूपमा भएको उल्लेख पाइन्छ । चिया पिउने चलन चीनबाट बिस्तारै जापान, भारत हुँदै विश्वभर फैलिएको हो । हाल आएर चिया मानिसको दैनिक जीवनको एक महत्त्वपूर्ण पाटो बन्न पुगेको छ । साथीभाइसँग भेट हुँदाको रमाइलो गर्न होस् या घरमा आफन्त या पाहुना आउँदा स्वागत गर्न होस्– हामी चिया नै सझिने गर्दछौं । ‘केही नखाए पनि चिया त खाएर जानूस्’ भनी धेरैले अनुरोध गर्ने गर्छन् । गर्मी मौसम होस् वा जाडो, चिया त सदाबहार पेय पदार्थ मानिन्छ । अझ गर्मीमा हामी ‘हीरालाई त हीराले नै काट्छ, गर्मी भए पनि चिया त खाऊँ’ भनी हरेक अवसरमा चिया टक््रयाइरहेका हुन्छौं ।चियाले हाम्रो शरीरलाई निकै राम्रो गर्छ भन्ने होइन । तर, हामीले कसरी चिया बनाएर खान्छौं भन्ने कुराले यसको फाइदा र बेफाइदाको पाटो देखाउने गर्छ । प्रायःले चिया खाने भन्नेबित्तिकै दुध, मसला, चिनी र चियापत्ती हालेर अलि समय उमालेर खाने पेय पदार्थलाई नै बुझ्छन् । धेरैको रोजाइ पनि यस्तै चिया छ । तर कतिपय मानिस मनतातो पानीमा चियाका पात राखेर केहीबेर छोपेर खाने गर्दछन् । यसरी चिया बनाएर खानाले हाम्रो शरीरलाई फाइदा गर्दछ भन्नेहरू पनि धेरै छन् ।यसरी बनाउने चियामा चिनी नराखी खाइने हुनाले सुगर पनि नियन्त्रण हुने गर्दछ । विशेष गरी ग्रिन टीका रूपमा खाइने चियाको पातमा धेरै मात्रामा एन्टिअक्सिडेन्ट हुने हुनाले यसरी बनाएर खाइने चियाले शरीरमा सुगर र प्रेसर पनि नियन्त्रण गर्ने कुरा विज्ञहरू बताउँछन् । यसैले पनि होला– हाल धेरै मानिस आफ्नो स्वास्थप्रति निकै सचेत पनि देखिन्छन् । समस्या समाधान वा भनौं वार्ताका लागि पनि चिया एक महत्त्वपूर्ण माध्यम बन्न पुगेको छ । चाहे त्यो पारिवारिक वा पेसागत होस्– हरेक औपचारिक र अनौपचारिक भेटघाटको सुरुवात नै अहिले चियाबाट हुने गरेको छ ।चियाका बेफाइदा पनि उत्तिकै छन् । अधिक मात्रामा चिया पिउनाले शरीरमा क्याफिन बढी भई यसले नकारात्मक असर पनि पार्ने गर्दछ । तर जेजस्तो भए पनि हाम्रो दैनिक जीवनमा चियाको निकै महत्त्व रहेको छ । जुनसुकै मौसममा पनि चियाका पारखीहरू प्रशस्तै भेटिन्छन् । त्यसैले पनि चियाले सदबहार पेय पदार्थको पहिचान कायम गर्न सफल भएको हो ।– गाइसी ख्वपः कलेजमा प्राध्यापन गर्छिन्"
सरकारको हस्तक्षेपमा सभामुखको सम्मति,"दुईवर्षे ‘कुलिङ अफ पिरियड’ राख्ने प्रबन्धसहित सदनमा पुगेको संघीय निजामती विधेयकलाई अलपत्र पार्न सत्तारूढ दलका शीर्ष नेताहरूले संसद्को क्षेत्राधिकारमा गरेको हस्तक्षेप र त्यसलाई सभामुखले स्विकारेको वास्तविकताले देशमा सुशासन अझ धेरै टाढा छ भन्ने देखाएको छ । सरकारी सेवाबाट बाहिरिएकालाई पुनः नियुक्ति दिनुअघि दुई वर्ष ‘कुलिङ अफ पिरियड’ कायम गर्नुपर्ने प्रस्तावलाई सुशासनको एउटा कडी मानिएको छ तर यसप्रति प्रधानमन्त्री केपी शर्मा ओली र सहयोगी दल कांग्रेस सभापति शेरबहादुर देउवाको अरुचि प्रकट भइसकेकै विषय हो ।यद्यपि, राज्य व्यवस्था तथा सुशासन समितिले नै सर्वसम्मत रूपमा विधेयक प्रतिवेदन पारित गरिसकेको र प्रतिनिधिसभामा समेत पेस भइसकेकाले अब कानुन बन्छ भन्ने विश्वास बढेको थियो । तर, कार्यपालिकाले हस्तक्षेप गरी उक्त विधेयकलाई प्रतिनिधिसभाको कार्यसूचीबाटै हटाइएको छ । व्यवस्थापिकाको काम, कर्तव्य र अधिकार तथा शक्ति पृथकीकरणको सिद्धान्तलाई समेत खलबल्याउने यो प्रयासमा सभामुखको स्वीकृति चिन्ताजनक छ ।२१ फागुन २०८० मा प्रतिनिधिसभामा दर्ता भएको संघीय निजामती विधेयकमा राज्य व्यवस्था समितिले थपेको ‘कुलिङ अफ पिरियड’ लाई विधेयककै सर्वाधिक महत्त्वपूर्ण व्यवस्थाका रूपमा हेरिएको छ । नागरिकको समेत समर्थन पाएरै विधेयकलाई राज्य व्यवस्था समितिले सर्वसम्मत ढंगले पारित गरेको हो । विधेयक प्रतिवेदन असार १ मा प्रतिनिधिसभामा पेस गरिएको छ । असार ३ मा प्रतिनिधिसभामा विधेयकमाथि छलफल गर्ने र निर्णयार्थ पेस गर्ने कार्यसूची थियो ।त्यसका लागि सामान्य प्रशासनमन्त्री राजकुमार गुप्ताले समितिको प्रतिवेदनसहित संघीय निजामती सेवा विधेयकमाथि छलफल गरियोस् भन्ने ‘व्यवस्थापन कार्य’ तय गरिएको थियो । विधेयकमाथि सांसदहरूले दलीय आधारमा छलफल गरेपछि मन्त्री गुप्ताले नै विधेयक पारित गरियोस् भन्ने प्रस्ताव प्रस्तुत गर्ने दैनिक कार्यसूची थियो । उक्त दिन प्रतिपक्षीको अवरोधलाई कारण देखाउँदै बैठक स्थगित भयो भने त्यसपछि कार्यसूचीमा राखिएको छैन ।कार्यपालिकाले चाहेजस्तो प्रावधानसहितको विधेयक व्यवस्थापिकालाई प्रस्ताव गर्छ । व्यवस्थापिकाले गम्भीर अध्ययन, आपसी विमर्श, विज्ञसँग सल्लाह गरेर कानुनलाई मुलुकको दीर्घकालीन हित अनुकूल बनाउँछ । त्यसैले प्रस्ताव गर्ने जिम्मेवारी सरकारको हो भने कानुन नै बनाउने अधिकार व्यवस्थापिकाको हो । यो स्वाभाविक प्रक्रियालाई अघि बढ्न नदिने हो भने संसदीय व्यवस्था र प्रक्रियाको आधारभूत जिम्मेवारीमाथि बलमिच्याइँ गरिएको ठहर्छ ।अर्कोतर्फ, राज्य व्यवस्था समितिले विधेयकमा ‘कुलिङ अफ पिरियड’ राख्ने तयारी गरेदेखि नै कर्मचारीवृत्तले आफ्नो असहमति सार्वजनिक गरेको थियो । तर, बहालवाला वरिष्ठ अधिकारीहरूले समूह नै बनाएर प्रधानमन्त्रीलगायत शक्तिकेन्द्रकहाँ भेटेर ‘लबिइङ’ पनि गरेका थिए । त्यही दबाबबाट शीर्ष नेताहरू प्रभावित भएकैले विधेयकमा अवरोध सिर्जना गरेका हुन् । कर्मचारी वा अरू कसैको दबाबमा झुकेर कानुन निर्माणमा सम्झौता गर्ने हो भने प्रधानमन्त्रीलगायत राजनीतिक नेतृत्वको नैतिक बल झन्–झन् कमजोर हुनेछ ।उता, प्रधानमन्त्री ओलीले नै माघ १८ को प्रतिनिधिसभा बैठकमा एउटा कानुन बनाउन आधा दशकसम्म लाग्ने गरेको भन्दै अब कुनै पनि विधेयकलाई ६० दिनभित्र टुंगो लगाइसक्नुपर्ने बताएका थिए । तर, अहिले पारित हुने प्रक्रियामा रहेको विधेयकलाई प्रधानमन्त्री नै अवरोध गर्दै छन् । कम्तीमा आफ्नै मन्तव्यको मर्यादा राख्न प्रधानमन्त्रीले संघीय निजामती विधेयकलाई अघि बढाउन सहयोग गर्नुपर्छ । सरकारले विधेयक नै फिर्ता लिने कदम उठायो भने सुशासन र संसदीय अभ्यासका लागि अर्को विडम्बना हुनेछ ।व्यवस्थापिकालाई कार्यपालिकाको दबाब र हस्तक्षेपबाट मुक्त गर्ने जिम्मेवारी सभामुखको हो । तर सभामुख देवराज घिमिरेको भूमिका कार्यपालिकाको सहयोगीको जस्तो देखिएको छ । असार १ र २ मा रास्वपाको ‘वेल’ घेराउका बीच सदन सञ्चालन गरिसकेका उनले असार ३ मा भने नाटकीय रूपमा स्थगित गरिदिए । असार ५ मा पनि उनले ‘वेल’ घेराउकै बीच बैठक सञ्चालन गरे तर निजामती विधेयक कार्यसूचीबाट हटिसकेको छ ।सभामुखले सार्वजनिक गर्न लगाएको असार १५ सम्मको प्रतिनिधिसभाको सम्भावित कार्यसूचीबाट पनि संघीय निजामती विधेयक गायब पारिकएको छ । कार्यपालिकाले जुँगा चलाउने र व्यवस्थापिकाले मान्दै जाने हो भने संसद् सरकारको छाया र ‘रबरस्ट्याम्प’ बन्नेछ । सुशासनमा योगदान गर्ने प्रावधान समेटिएको विधेयक साँच्चै रोकेमा सभामुख घिमिरेको मात्र होइन, हाम्रो संसद्कै साखमाथि गम्भीर प्रश्न उठ्नेछ । त्यसैले यहाँनेर सदनमा बोल्ने सांसदहरूको भूमिका पनि अपेक्षित छ । कार्यपालिकाको हस्तक्षेपलाई निस्तेज गर्दै व्यवस्थापिकाको सार्वभौमिकतालाई स्थापित गर्न सक्छन् ।"
खाने होइन त चिया !,"अहिले चिया धेरै मानिसको रोजाइको पेय पदार्थ बनेको छ । यसो साथीभाइ भेटिएमा चिया खाने, केही खुसीको कुरा भयो कि ल ल चिया खान जाऔं भन्ने प्रचलन नेपाली समाजमा व्याप्त छ । वास्तवमा चिया खाने भनेको त एक बहाना मात्र हो ।चिया खाने क्रममा आफ्ना कुरा पनि एकअर्कासँग सेयर गर्ने गरिन्छ । अहिले साथीभाइलाई भेट््ने एक माध्यम बनेको छ– चिया । चाहे त्यो गाउँ होस् वा सहर– सबैतिर चिया खाने पसल क्याफेटेरियामा बिहान–बेलुका र खाजा खाने समयमा मानिसको जमघट देखिन्छ । चिसो मौसममा मात्र होइन, हर समयमा चिया पसल उत्तिकै भरिभराउ देखिन्छन् । कक्षाका ब्रेकको समय होस् वा अफिस कार्यालयको खाजा समय– चिया पसलमा भेला भई चियाको चुस्कीसँगै विभिन्न विषयमा गफ गर्नेको भीड जम्मा भइहाल्छ ।आफ्ना साथीभाइ, छिमेकदेखि देशविदेशका विभिन्न घटनाका सन्दर्भ चियाको चुस्कीसँगै सुरु हुने गर्छ । समाचार सेयर गर्ने विशेष माध्यम पनि बनेको छ– चिया पसल । गाउँतिर त चिया पसल सूचनाको मुख्य केन्द्र नै बन्ने गरेको छ । केही सूचना प्रवाह गर्न मानिसहरू चिया पसल धाउने गर्छन् । कतिपय पसलमा त स्थानीय निकायका सूचना पनि चिया पसलका भित्तामा टाँसिन्छन्, चाहे त्यो भत्ता वितरणको सूचना होस् वा रासायनिक मल वा बीउविजन वितरण वा अन्य यस्तै कुनै ।सामान्यतः चिया पसलदेखि कलेज विश्वविद्यालयका क्यान्टिन र चिया पसल सूचनाका केन्द्र बन्ने गरेका छन् । विश्वविद्यालय वरपरका चिया पसलमा अध्ययन, अनुसन्धान, राजनीतिक कुरा, अन्तर्राष्ट्रिय चर्चा, सामाजिक परिवर्तनका कुरा निकै चाखसँग सुनाउने र सुन्ने गरिन्छ । चिया खाने क्रममा आफ्ना कुरा सेयर हुने हुनाले चाहे ती विद्यार्थी वा कर्मचारी जो सुकैको पनि केही मात्रामा तनाव व्यवस्थापन हुने गर्दछ ।यी विभिन्न कुराको चर्चा गरिरहँदा चिया खाने संस्कृति कहाँबाट सुरु भयो होला भनी उत्सुकता जाग्न सक्छ । वास्तवमा चिया पिउने संस्कृतिको विकास चीनबाट भएको मानिन्छ । यो प्रचलन चीनमा औषधीय जडीबुटीको अध्ययन गर्ने क्रममा अकस्मात् रूपमा भएको उल्लेख पाइन्छ । चिया पिउने चलन चीनबाट विस्तारै जापान, भारत हुँदै विश्वभर फैलिएको हो । हाल आएर चिया मानिसको दैनिक जीवनको एक महत्त्वपूर्ण पाटो बन्न पुगेको छ । साथीभाइसँग भेट हुँदाको रमाइलो गर्न होस् या घरमा आफन्त या पाहुना आउँदा स्वागत गर्न होस्– हामी चिया नै सझिने गर्दछौं । ‘केही नखाए पनि चिया त खाएर जानूस्’ भनी धेरैले अनुरोध गर्ने गर्छन् । गर्मी मौसम होस् वा जाडो, चिया त सदाबहार पेय पदार्थ मानिन्छ । अझ गर्मीमा हामी ‘हीरालाई त हीराले नै काट्छ, गर्मी भए पनि चिया त खाऊँ’ भनी हरेक अवसरमा चिया टक्र्याइरहेका हुन्छौं ।चियाले हाम्रो शरीरलाई निकै राम्रो गर्छ भन्ने होइन । तर, हामीले कसरी चिया बनाएर खान्छौं भन्ने कुराले यसको फाइदा र बेफाइदाको पाटो देखाउने गर्छ । प्रायःले चिया खाने भन्नेबित्तिकै दुध, मसला, चिनी र चियापत्ती हालेर अलि समय उमालेर खाने पेय पदार्थलाई नै बुझ्छन् । धेरैको रोजाइ पनि यस्तै चिया छ । तर कतिपय मानिस मनतातो पानीमा चियाका पात राखेर केहीबेर छोपेर खाने गर्दछन् । यसरी चिया बनाएर खानाले हाम्रो शरीरलाई फाइदा गर्दछ भन्नेहरू पनि धेरै छन् । यसरी बनाउने चियामा चिनी नराखी खाइने हुनाले सुगर पनि नियन्त्रण हुने गर्दछ । विशेष गरी ग्रिन टीका रूपमा खाइने चियाको पातमा धेरै मात्रामा एन्टिअक्सिडेन्ट हुने हुनाले यसरी बनाएर खाइने चियाले शरीरमा सुगर र प्रेसर पनि नियन्त्रण गर्ने कुरा विज्ञहरू बताउँछन् । यसैले पनि होला– हाल धेरै मानिस आफ्नो स्वास्थ्यप्रति निकै सचेत पनि देखिन्छन् ।समस्या समाधान वा भनौं वार्ताका लागि पनि चिया एक महत्त्वपूर्ण माध्यम बन्न पुगेको छ । चाहे त्यो पारिवारिक वा पेसागत होस्– हरेक औपचारिक र अनौपचारिक भेटघाटको सुरुवात नै अहिले चियाबाट हुने गरेको छ ।चियाका बेफाइदा पनि उत्तिकै छन् । अधिक मात्रामा चिया पिउनाले शरीरमा क्याफिन बढी भई यसले नकारात्मक असर पनि पार्ने गर्दछ । तर जेजस्तो भए पनि हाम्रो दैनिक जीवनमा चियाको निकै महत्त्व रहेको छ । जुनसुकै मौसममा पनि चियाका पारखीहरू प्रशस्तै भेटिन्छन् । त्यसैले पनि चियाले सदबहार पेय पदार्थको पहिचान कायम गर्न सफल भएको हो ।–गाइसी ख्वपः कलेजमा प्राध्यापन गर्छिन् ।"
कमरेड ओलीलाई खुलापत्र,"माफ गर्नुहोला कमरेड ओली, तपाईं मुलुकको प्रधानमन्त्री हुनुहुन्छ भन्ने थाहा हुँदाहुँदै ‘कमरेड’ सम्बोधन गरिरहेछु । कमरेड सम्बोधनमा अन्तर्निहित समानता र लोकतन्त्र मलाई असाध्य मनपर्छ ।अहिले त कमरेड सम्बोधन झन् धेरै सान्दर्भिक भएको छ किनभने ‘पृथ्वीपथ’ को तुलनामा लोकतन्त्रको महत्ता स्थापित गर्न तपाईं स्वयं खडा हुनुभएको छ । यो पनि लोकतन्त्रको एउटा जित नै हो ।घोचिलो–पेचिलो भाषामा आफ्ना विचार राख्न तपाईं खप्पिस हुनुहुन्छ । आफ्नो त्यही चिरपरिचित शैलीमा जेठ १७ मा काठमाडौंमा बुद्धिजीवी परिषद्को महाधिवेशनलाई सम्बोधन गर्दै तपाईंले भन्नुभयो– पृथ्वीपथबाट गयो भने पोखरा मात्रै पुग्न सकिन्छ । पृथ्वीनारायण शाहले आफूबाहेक अरूलाई मासेको कुरा उप्काउनुभयो । अढाई सय वर्षअघि मारकाट गरेर जबर्जस्ती ‘एकीकरण’ गरिएको तर्क गर्नुभयो । आन्दोलनमा उत्रिएका राजावादीको निर्देशक सिद्धान्त ‘पृथ्वीपथ’ लाई ठाडै खारेज गरेर तपाईंले लोकतन्त्रको बढाइँ गर्नुभयो । तपाईंले यसपालि सुन्दर मात्रै होइन, ‘डेयरिङ’ कुरा गर्नुभयो ।यो जोखिम झोंकैझोंकमा मोल्नुभयो वा सोचविचार गरेर, त्यसको साक्षी तपाईं स्वयं हुनुहुन्छ । यसको अर्थवत्ता पनि समयले एक दिन देखाइहाल्नेछ । तैपनि जुन मोडबाट हाम्रा बहसले प्रतिगामी बाटो समातेका थिए, त्यहीँबाट बहसलाई सही ट्र्याकमा ल्याउनुपर्नेर् शंखघोष गरिदिनुभएकामा तपाईंलाई साधुवाद छ । राजा ल्याउने भनेको जंगलबाट बाँदरझुल्ला टिपेर ल्याउनेजस्तो कुरो पक्कै होइन । तै–तै कसै–कसैलाई यस्तै बेतुकका तर्कनामा राजनीतिको ढिँडो ओडालिन्छ कि जस्तो लागेको छ । यो उनीहरूकै दुःख हो । पच्चीस सय वर्षअघि नै बुद्धले दुःखको कारण हुन्छ भनेका थिए । त्यसैले राजावादीका दुःखको पनि कारण हुनुपर्छ । यो दुःखको निर्माता तपाईं गणतन्त्रका नेताहरू नै हुनुहुन्छ ।तपाईंको आशय सही छ, पृथ्वीपथ भनेको फाइटर जेटको जमानामा घोडचढी रिसल्लाजस्तै हो । प्राविधिक हिसाबले तुलना मिल्छ । यद्यपि वैचारिक हिसाबले कुरो अलि अर्कै छ । प्रत्येक विचारधाराको देश–काल हुन्छ । अर्थात् विचारधारा बन्छ नै खास ठाउँका मान्छेको खास समयको उद्देश्य पूरा गर्न । राज्यको पनि विचारधारा हुन्छ, त्यसैले बिनाविचारधाराको प्राविधिक राज्यसत्ताको कुरो सफेद झूट हो । राजनीतिक दलको पनि विचारधारा हुन्छ, त्यसैले बिनाविचारधाराको प्राविधिक दलको कुरो गुलियो तीतेकरेलाको कथा मात्रै हो ।एमाले पनि विचारधारा छ भनेर त भनिरहनुपरेन, नामै काफी छ । तपाईंले आज आलोचना गरिरहेको पृथ्वीपथचाहिँ एमालेको विचारधाराकै विस्तारका रूपमा प्रयोग भयो कि भएन ? तपाईं स्वयंले कुबेलामा पृथ्वीपथमा पिच टल्काउने काम गर्नुभयो कि भएन ? यी प्रश्नहरू आज जाज्वल्यमान भएका छन् । यी प्रश्न तपाईंको फगत आलोचना गर्नका निम्ति उठाइएको होइन । मलाई राम्रोसँग थाहा छ, आलोचनाको पनि नियम हुन्छ । जसरी नदीले खतराको तह पार गरेपछि विध्वंस निम्त्याउन सक्छ, त्यसैगरी आलोचनाले पनि खतराको तह पार गर्‍यो भने समाजमा विग्रह पैदा गर्छ ।अहिले स्थिति त्यस्तै–त्यस्तै छ । अचानक राजावादजस्ता अनेकन् असान्दर्भिक कुरातिर राजनीति मोडिएको छ । गोरेटो एकातिर छ, हामी झाडीतिर हान्निएका छौं । बहस गर्नुपर्ने विषय एकातिर छन्, हामी छेउ न टुप्पाका कुरामा हेलिएका छौं । घोत्लिनुपर्ने समस्याहरू एकातिर थन्क्याएर हामी चिन्तनको घडा नै समाप्त भएको घोषणा गरिरहेका छौं । हामी किन आत्तिएको हो, हामीलाई थाहै छैन । यो हतार कता पुग्न हो, अत्तोपत्तो छैन । तथापि सबै चिन्तनहरू त्यही अत्यासको भुंग्रोमा चढाउन हामीलाई हतार छ ।एक पटक फेरि दोहोर्‍याऊँ– राज्यको आफ्नै समयानुकूल विचारधारा हुन्छ, त्यसैले यसका कथानकहरू हुन्छन् । आफ्नो देशलाई हामी कुन परिकल्पनाबाट विचार गर्छौं भन्ने कुरा सबैभन्दा महत्त्वपूर्ण कुरा हो । पृथ्वीपथ त्यसैका निम्ति रचना गरिएको एउटा कथानक हो । यद्यपि यो कथानक राणा शासनको अन्त्य भएपछि शाहवंशको सत्ता संस्थागत गर्ने निहित उद्देश्यले रचिएको थियो । पृथ्वीपथ न्वारन गरेर वर्तमानमा राजनीति गर्न खोजिए पनि यसको मूल जरा भूतकालमै छ । त्यसैले हामीलाई पढाइएको इतिहासलाई हामीले इतिहास होइन, इतिहासको एउटा भाष्य भनेका छौं । राष्ट्रियता, राष्ट्रिय एकता, एकीकरणजस्ता भाष्यहरू त्यही कथानकका हिस्साहरू हुन् ।त्यसैगरी गणतन्त्रको पनि आफ्नै कथानक हुन्छ । राज्यको संरचना र शासन व्यवस्था बदलेर मात्रै गणतन्त्रको कथानक बन्ने थिएन, अहिले पनि बनिसकेको छैन । राज्यको चरित्र र विचारधारा बदल्न अझै बाँकी नै छ । गणतन्त्रको संघर्षले शाहवंशीय सत्ताका तमाम भाष्यहरूसमेत तोडेर जनताको कथानक बनाउन खोजेको थियो । यो संघर्ष अझै जारी नै छ । तर, गणतन्त्रको बागडोर सम्हाल्ने तपाईंहरूले यो संघर्षमा योगदान गर्नुभयो कि ‘पृथ्वीपथ’ कै बाटो हिँड्नुभयो ? आज राजावादीको उग्रता तीनकुनेमा दनदनी बलिरहेको बेला यो प्रश्न तपाईंहरूतिरै सोझिएको छ ।सम्झिनुहोस् त, जगमान गुरुङलाई गणतन्त्रको प्रज्ञा प्रतिष्ठानमा विराजमान गराएको कसले थियो ? प्रज्ञा गुमाएको प्रज्ञा प्रतिष्ठानले समाजलाई नयाँ प्रज्ञादृष्टि दिन सम्भव हुन्थ्यो ? अनि त्यही प्रज्ञा प्रतिष्ठानमा होइन, राष्ट्रिय एकता दिवस मनाउने नाममा पृथ्वीपथको खाँडो जगाइएको ? समग्र मुलुक जनहितको दृष्टिबाट राज्यको चरित्र बदल्ने कठिनतम संघर्षमा होमिएका बेला, प्रज्ञा प्रतिष्ठानमा पञ्चायती पिचास जगाउने काम कसले गरिरहेको थियो ? त्यहाँ आयोजित अनुष्ठानमा एउटा सामान्य प्रश्न उठाउने जिज्ञासुमाथि जुत्ता हान्ने ‘ज्ञानी’ भूपू जर्नेल को थियो ? जर्नेलले हानेको त्यो जुत्तामा पृथ्वीपथकालीन सामन्ती अहंकारको पालिस टल्किएको थियो कि गणतन्त्रकालीन बहसको सौहार्दता ?तपाईंले मनासिब भन्नुभो, पृथ्वीनारायण शाहले अरूलाई मासेर नै आफ्नो सत्ताको खाँबो हालेका थिए । पृथ्वीनारायण आफैंले त अरूलाई मासेर ‘गोर्खा साम्राज्य’ बनाएको घोषणै गरेका थिए । त्यतिबेलाका तमाम लालमोहर, सरकारी कागजात, मुगल साम्राज्यलाई जानकारी दिन लेखेको चिठी सबैतिर यही कुरा उल्लेख छ । हो, उनले नेपाल जितेको कुरा अवश्य अंकित गराए । किराँत, लिम्बुवानलाई हराएको कुरो अवश्य लेखाए । तर उनले कुनै ‘एकीकरण’ गर्छु भनेर कहिल्यै भनेनन्, न त एकीकरण गरें भनेर कतै उल्लेख गरे/गराए । वास्तवमा एकीकरणको कथा रचिएको नै धेरै भएको छैन ।पञ्चायतकालदेखि राजनीतिमा होमिनुभएको तपाईंलाई पृथ्वीनारायणको आधिकारिक तस्बिर छैन भन्ने पक्कै थाहा छ । न फोटो खिचियो, न कुनै पोट्रेट बनाएर राखियो । हामीलाई देखाइएको पृथ्वीनारायणको चित्र महेन्द्रको आदेशमा अमर चित्रकारले बनाएको काल्पनिक चित्र हो । एकीकरणको कथानकलाई सुहाउने बनाउन चित्रमा उनको औंला ठड्याउन लगाइएको थियो । यथार्थमा पृथ्वीनारायणका बारेमा पञ्चायती व्यवस्था सुरु हुन्जेलसम्म पनि धेरैलाई थाहै थिएन । शाहवंशीय शासनलाई संस्थागत गर्ने उद्देश्यले पृथ्वी जयन्ती मनाउने र घरघरसम्म एकीकरणको कथा पुर्‍याउने मिसन महेन्द्रले चलाएका थिए । राजतन्त्रात्मक शासनका निम्ति रचिएको कथानक थियो त्यो ।त्यसो भए गणतन्त्रको कथानक बनाउन तपाईंहरूले के गर्नुभयो त ? शाहवंशका चाकरीदारहरूलाई प्रज्ञा प्रतिष्ठानमा राइँदाइँ गर्न दिएर बन्थ्यो गणतन्त्रको संस्कृति ? ठोरीमा राम जन्माएर बन्यो गणतन्त्रको राजनीति ? बरा माधव घिमिरे कति अब्बल कवि थिए, पञ्चायतले राष्ट्रकविको पदवी घाँटीमा झुन्ड्याइदिएर त्यति राम्रो कविलाई दरबारिया पर्खालभित्र कैद गरिदियो । तपाईंहरूले गणतन्त्रमा पनि उनलाई कवि बन्न दिनुभएन, त्यही पुरातन पगरी क्युरियोबाट झिकेर रथारोहणका नाममा फेरि एकपटक दरबारिया प्रपञ्चको किला ठोकिदिनुभयो ।पृथ्वीपथमा हिँडेर आफैं पोखरा पुगिसकेपछि आज भन्दै हुनुहुन्छ– पृथ्वीपथबाट त पोखरासम्म मात्र पुगिँदोरहेछ ! अनि जनताले तपाईंलाई ‘नो नट अगेन’ नभनेर के भन्छन् ? आमजनतालाई सडकमा जाम पारेर राष्ट्रपतिलाई घोडचढी रिसल्ला र कारगेटको तामझाममा सवारी गराउनुहुन्छ । जनप्रतिनिधि चुनिएका आफ्ना नेताहरूलाई पिर्के सलामीको सामन्ती संस्कारमा तालिम दिनुहुन्छ । मानौं दिनरात सन्देश दिनुहुन्छ– देख्यौ, गणतन्त्रमा नेता नै राजा हुन्छ ! अनि जनताले यति धेरै राजा हामीलाई चाहिएन नभनेर के भन्छन् ?विचार गर्नुहोस् त, जनता गणतन्त्रवादी नै छन् । जनता त जुनसुकै रूपरङको राजा खारेज गर्न पो कस्सिएका हुन् । बरु तपाईंहरूले पृथ्वीपथलाई यसरी बल्झाइदिनुभयो कि राजावादीहरू पनि झुक्किए । उनीहरूलाई आफ्नै दिन फर्किएर आएजस्तो लाग्यो । फेरि जनतालाई रैती बनाउन पाइएला, फेरि पनि निरंकुशतन्त्र थापेर एकलौटी शासन चलाउन पाइएला, फेरि पनि गरिब/उत्पीडित जनतामाथि उसैगरी रोबरबाफ झारेर दौरासुरुवाल ढल्काउन पाइएला भन्ने दमित इच्छा जाग्यो उनीहरूको ।कमरेड ओली, राजनीतिले त्यही दिनदेखि बाटो बिराएको थियो जुन दिन गणतन्त्रको शिरमाथि राजतन्त्रको वैचारिक शिरपोस चढाउन तपाईंहरू लाग्नुभयो । हामीलाई राम्रोसँग याद छ, त्यतिखेर तपाईं लोकप्रिय मानिनुहुन्थ्यो । तपाईंको त्यही लोकप्रियताले होनहार लेखकहरूलाई पृथ्वीपथको बढाइँमा किताबमाथि किताब लेख्न लगायो । तपाईं त ‘पोखरा पुगेपछि’ ब्युँझिनुभयो, उनीहरूको ब्युँझाइ झन् कति सकसपूर्ण होला ? दरबारहरूका अट्टालिकाबाट आँखा ओरालेर तपाईंकै गृहनगर दमकमा नजरको लेन्स पारेको भए वास्तविक गणतन्त्रको कथानक त्यहीँबाट बन्न थाल्थ्यो । खेतबारीसँग संघर्ष गरिरहेका किसान, मजदुर, उद्यमी/व्यापारी, शिर उठाउन लागिपरेका आदिवासी/जनजाति, नागरिकताविहीन मधेशी, उत्पीडनमाथि उभिन संघर्षरत दलित/सुकुम्बासी, जागरुक महिला, को छैनन् दमकमा ?दमकमा सिंगो देशको झलक छ । त्यहीँ छ, गणतन्त्रको असली मुहार पनि । जनताको त्यही मुहारागारबाट देखिन्छ गणतन्त्रको इतिहास, दर्शन, संस्कृति, सबै–सबै । त्यहीँबाट उठ्छ र अघि बढ्छ गणतन्त्रको कथानक पनि । तपाईं ‘पोखरा पुगेर’ झस्किएजस्तै, झस्किनुपर्ने मस्तिष्कहरू धेरै छन् । बहस संसद्मा होस् कि सडकमा, सभामा होस् कि सेमिनारमा, त्यो जीवनतिर फर्किएको छैन भने त्यो अवसरवादको झन्डोत्तोलन मात्रै हो ।आशा गरौं, नेतृत्वमा रहुन्जेल राजनीतिलाई जनताको मझेरीबाटै फेरि ब्युँझाउन तपाईंहरूले भूमिका खेल्नु हुनेछ । कुनै बेला तपाईंको लोकप्रियताको भजन गाउनेहरू अहिले तपाईंको अलोकप्रियताको सुस्केरामा मूर्छित छन् । यहीँनेर तपाईंको ब्युँझाइ अर्थपूर्ण हुन सक्छ ।"
उखु किसानले पाइरहेको राहत कहाँ हरायो ?,"६० प्रतिशत जनसंख्या कृषिमा आश्रित रहेको नेपालमा सरकारका नीति र निर्णय निःसन्देह किसानमैत्री हुनुपर्छ । कृषि कर्मका लागि आवश्यक बीउ, मल, औषधि, आधुनिक कृषि औजारलगायतमा सहुलियत, सिँचाइको व्यवस्था, अनुदान, समर्थन मूल्यजस्ता नीति लिनुपर्छ । त्यसले नै किसानमा पेसाप्रति अपनत्व बढाउँछ ।उत्पादनमा बढोत्तरी ल्याउँदै आम्दानी वृद्धि हुन्छ । त्यसले अन्ततः कृषिसँग जोडिएको परिवारकै आर्थिक व्यवहार मजबुत हुन्छ । सहजता र आम्दानीको सुनिश्चितताले नै कृषि पेसा थप मर्यादित बन्दै जान्छ र नयाँ पुस्तालाई पनि आकर्षित गर्दै जान्छ ।नेपाल सरकारको नीति र निर्णयलाई यस्तो सोचले डोहोर्‍याएको पाइँदैन । बरु उखु किसानले पाउँदै आएको अनुदान यसपालि रोकेको छ । सरकारको यस्तो निर्णयले उखु किसानलाई हतोत्साही बनाउँछ नै, अन्य कृषि उत्पादनसँग जोडिएका किसान वर्गलाई समेत प्रत्यक्ष/अप्रत्यक्ष असर पार्छ । तसर्थ सरकारले आफ्नो निर्णयमा पुनर्विचार गर्नुपर्छ ।किसानले करिब ३० वर्षदेखि अनुदान पाइरहेका थिए । सुरुवातमा बिक्रीका आधारमा उद्योगीमार्फत किसानका नाममा अनुदान दिइन्थ्यो । तर उद्योगीले अनुदान वितरणमा मनोमानी गरेको भन्दै महालेखा परीक्षकको कार्यालयले प्रश्न उठाएपछि पछिल्लो समय किसानको खातामा सोझै अनुदान दिने गरिएको थियो । दुई वर्षअघि प्रतिक्विन्टल उखु क्रसिङका आधारमा ६५.२८ रुपैयाँ अनुदान पाएका किसानले गत वर्ष प्रतिक्विन्टल ७० रुपैयाँ अनुदान पाएका थिए ।यस वर्ष पनि ७० रुपैयाँ नै अनुदान दिने गरी कृषि तथा पशुपन्छी विकास मन्त्रालयले प्रस्ताव गरे पनि अर्थ मन्त्रालय र प्रधानमन्त्री तथा मन्त्रिपरिषद्को कार्यालयले अस्वीकार गरेका हुन् । आर्थिक स्रोतको अभाव भन्दै किसानले पाउँदै आएको अनुदान रोकिएको हो ।अनुदानका लागि करिब डेढ अर्ब चाहिने अनुमान थियो । उखु मिलले किसानलाई उपलब्ध गराउने मूल्य अर्थात् समर्थन मूल्य भने ५८५ तोकिएको छ । अघिल्लो पटकको भन्दा २० रुपैयाँ बढी समर्थन मूल्य तोकिएको भए पनि अनुदानको ७० रुपैयाँ हटाइएका कारण किसानलाई प्रतिक्विन्टल ५० रुपैयाँ कम लाभ हुन्छ ।नगदे बालीका रूपमा परिचित उखु नेपालमा मुख्य गरी सर्लाही, मोरङ, सिरहा, धनुषा, महोत्तरी, रौतहट, बारा, पर्सा, नवलपरासी, कैलाली, कञ्चनपुरलगायत जिल्लामा खेती गरिन्छ । उल्लिखित जिल्लाको मुख्य बाली त हो नै, त्यस क्षेत्रका मानिसको आम्दानीको मुख्य स्रोत हो । तर, किसानले पाउनुपर्ने चिनी उद्योगबाट भुक्तानी समयमै नपाउनेलगायतका समस्याले पछिल्ला वर्षमा उखु किसानहरू पलायन हुँदै गएका छन् । जसको असर चिनी उद्योगमा परेको छ ।उखु किसान र चिनी उद्योगबीच आदर्श सम्बन्ध हुन्थ्यो भने बढीभन्दा बढी किसान उखु खेतीमा जोडिन्थे, बढीभन्दा बढी उखु उत्पादन हुन्थ्यो, चिनी उद्योगहरू पूर्ण क्षमतामा चल्थे, उखु खेतीदेखि चिनी उद्योगसम्ममा मानिसले रोजगारी पाउँथे । त्यसले मानिसको अर्थोपार्जनको स्रोतलाई भरपर्दो र बलियो त बनाउँथ्यो नै, उद्योगीको नाफा र राज्यले पाउने कर पनि बढ्थ्यो ।चिनी आयातका नाममा बाहिरिने पैसा पनि न्यूनीकरण हुँदै जान्थ्यो । तर, उद्योगीले भुक्तानी नदिँदा किसानले काठमाडौंको माइतीघरमा प्रदर्शन गर्नुपर्ने स्थिति पनि छ । किसानबाट पर्याप्त उखु नपाउँदा कैयौं चिनी उद्योग बन्द भइरहेका छन् । चिनी आयात बढ्दो छ । यस्तो पृष्ठभूमिमा अब सरकारले अनुदान रकम पनि रोकिदिँदा उखु किसान थप मर्कामा पर्ने निश्चित छ ।सरकारले किसानलाई हतोत्साहित गर्ने निर्णय मात्रै लिएको छैन, उद्योगीलाई पनि चुनौती बढाएको छ । आर्थिक विधेयक २०८२ मार्फत सक्खर, गुड र चिनीको भन्सार महसुल ३० प्रतिशतबाट १५ प्रतिशतमा झारेको छ । यसले तीन वस्तुको आयात बढाउनेछ । विदेशी चिनीसँग प्रतिस्पर्धामा कमजोर स्वदेशी चिनी उद्योग झन् धराशायी बन्नेछन् । भत्किँदै गएको उखु उत्पादनदेखि चिनी उत्पादनसम्मको सम्बन्धलाई बलियो बनाउनुपर्ने सरकारले अनेकौं कोणबाट कमजोर बनाउन खोज्नु उचित छैन ।सापेक्षित रूपमा पनि तर्कसंगत छैन । किनकि, यही देशमा सरकारले राज्यका उपल्ला निकायका पूर्व वा वर्तमान पदाधिकारीलाई अनेकौं सुविधा दिइरहेको हुन्छ । जसले जीवनभर लाभैलाभ पाए, उनीहरूलाई नै लाभ थपिरहेको हुन्छ । पार्टीका कार्यकर्तालाई आर्थिक चलखेल गर्न सजिलो होस् भनेर बजेटमै अनेकौं कार्यक्रम समावेश गरिएका हुन्छन् ।आगामी आर्थिक वर्षको बजेटमा पार्टीको भ्रातृ संस्थाका लागि तीन करोड छुट्याइएको छ । मापदण्ड मिचेर कैयौं टुक्रे योजना राखिएका छन् । यी र यस्ता काममा कहिल्यै आर्थिक स्रोतको अभाव भएको सुनिँदैन ।सार्वजनिक रूपमा औचित्य स्थापित हुनै नसक्ने संरचना निर्माणका लागि करोडौं/अर्बौं रकम बजेट खर्च भएको पनि देखिएकै छ । यी सबै नागरिकको दृष्टिमा प्रस्ट छ । तर, किसानलाई अनुदान दिने भने डेढ अर्ब रकम पनि छैन भन्नु तुलनात्मक रूपमा अमिल्दो छ । यो खासमा किसानप्रति राज्यको बेवास्ता र विभेदको परिचय हो । यस्तो प्रवृत्ति प्रदर्शनबाट सरकार पछि हट्नुपर्छ । अन्यत्रको बजेट कटाएर पनि किसानले पाउँदै आएको अनुदान निरन्तर गर्नुपर्छ ।"
जोखिममुक्त वैदेशिक रोजगारीको सवाल,"नेपालको अर्थतन्त्रमा वैदेशिक रोजगार क्षेत्रको योगदान महत्त्वपूर्ण छ । २०५१/५२ सालपछिको मात्रै कुरा गर्ने हो भने पनि झन्डै २५ अर्बभन्दा बढीको लगानी र ५२ लाख बेरोजगार युवालाई वैदेशिक रोजगारमा व्यवस्थापन गरी वार्षिक औसतमा ५ अर्ब बराबर विप्रेषण भित्रिइरहेको छ । करिब २० हजारभन्दा बढी आन्तरिक रोजगारीको सिर्जना र यही व्यवसायमा आश्रित अन्य व्यवसाय र अन्तरआश्रित गरी करिब १५ हजारले थप रोजगारी पाएका छन् ।मुलुकको कुल गार्हस्थ्य उत्पादनमा करिब ३० प्रतिशत योगदान गर्दै ६० प्रतिशत घरधुरीले विप्रेषणको उपभोग गरिरहेका छन् । यसले विदेशी मुद्रा सञ्चिति र व्यापार घाटा न्यूनीकरण गर्नमा पनि ठूलै भूमिका निर्वाह गरेको छ ।गरिब मुलुकका जनता मात्र वैदेशिक रोजगारीमा जान्छन् भन्नु भ्रम हो । विश्वभर करिब २६ करोड व्यक्ति वैदेशिक रोजगारीका लागि एक देशबाट अर्को देशमा गएका छन् भने नेपालबाट मात्र करिब २१ लाख ९२ हजार मानिस वैदेशिक रोजगारीमा गएका छन् ।हाम्रोजस्तो विकासोन्मुख देशमा यसलाई बाध्यताको संज्ञा दिए पनि वास्तवमा यो विश्वको मौद्रिक सन्तुलन, रेमिट्यान्स, सीप विकास र सोको व्यवस्थापन, स्थानान्तरण, आधुनिकीकरण तथा एक देश र अर्को देशबीचमा आदानप्रदान हुने ज्ञान, विज्ञान, शैली र सभ्यताको समेत सूत्रधार हो ।यति ठूलो वैदेशिक रोजगार क्षेत्रलाई व्यवस्थित बनाउन राज्य, नागरिक समाज र वैदेशिक रोजगार व्यवसायी सबैको उत्तिकै जिम्मेवारी र दायित्व हुन्छ । तर, हामी सबै यस कुरामा त्यति गम्भीर देखिएका छैनौं ।२०६० सालमा नेपाल सरकारले वैदेशिक रोजगारीमा मलेसिया जानका लागि ८० हजार र मध्यपूर्वका अन्य देशमा जानका लागि ७० हजार रुपैयाँ सिलिङ तोकेको थियो तर व्यावहारिक रूपमा त्यो कार्यान्वयन हुन सकेको छैन । तसर्थ यस व्यवस्थालाई समयानुकूल परिमार्जन गर्न जरुरी छ ।गन्तव्य मुलुकको आप्रवासी कामदार भर्ना प्रक्रियाको वास्तविक अवस्था नबुझी लोकप्रिय बन्नका लागि वैदेशिक रोजगार व्यवसायीले लिन पाउने सेवा शुल्क १० हजार र निःशुल्क हुनुपर्ने गरी नेपाल सरकारबाट निर्णय भयो । त्यो निर्णयदेखि नै वैदेशिक रोजगार क्षेत्रमा बेथितिले प्रश्रय पाइरहेको छ । अझ भनौं, त्यो निर्णय नै वैदेशिक रोजगारमा जाने कामदार र व्यवसायीका लागि घातकसिद्ध भएको छ ।एकातर्फ राज्यले जीटूजीमार्फत दक्षिण कोरिया र इजरायलमा श्रमिक पठाउँदा दुई मुलुकबीचको प्रोटोकल ध्वस्त भएको छ भने अर्कोतर्फ अभिभावकीय र नियमन गर्नुपर्ने निकायद्वारा वैदेशिक रोजगारमा जाने श्रमिकको प्रशासकीय खर्च राज्यकोषबाट गर्दासमेत करिब २ लाख रुपैयाँ श्रमिकको व्यक्तिगत खर्च हुने गरेको छ । निजी क्षेत्रलाई निःशुल्क वा १० हजार सेवा शुल्कमा वैदेशिक रोजगारीमा पठाउन कानुन बनाउने र राज्यले भने इजरायल, दक्षिण कोरियामा कामदार पठाउँदा लाखौं खर्च गराइनु वा लिनु अन्तरविरोधी नीति होइन ? यस्ता नीतिलाई समयानुकूल परिमार्जन नगरी सुखै छैन ।वैदेशिक रोजगार ऐन, २०६४ को दफा १५, २ (क) को व्यवस्थाबमोजिम गन्तव्य मुलुकमा रहेका नेपाली कूटनीतिक नियोगले उपदफा १ को खण्ड (च) अनुसारका कागजात प्रमाणित गरी पेस भएको मितिले १५ दिनभित्र वैदेशिक रोजगार विभागको ‘सिस्टम’ मा अपलोड गरेपछि मात्र पूर्वस्वीकृति दिने व्यवस्था छ । यो कानुनी व्यवस्थाले हाम्रा ‘ट्रेडिसनल डेस्टिनेसन’ लाई सम्बोधन त गर्‍यो तर ‘राइजिङ डेस्टिनेसन’ लाई यसले कहीँकतै सम्बोधन गर्न सकेन । जसका कारण नेपाली नियोग नभएका मुलुकबाट आउने मागपत्रमा वैदेशिक रोजगार व्यवसायीहरू श्रमिक पठाउनबाट कानुनतः वञ्चित भए र त्यसको फाइदा बिचौलिया, गैरव्यवसायीले गैरकानुनी ढंगबाट उठाएका छन् ।हाल युरोपियन मुलुकका साथै जापान, कोरियाजस्ता आकर्षक गन्तव्य मुलुकमा जान चाहने युवा गैरव्यवसायीहरूमार्फत व्यक्तिगत रूपमा जान बाध्य भएका र लाखौं युवालाई आर्थिक शोषण भएको छ । जसको फाइदा न त करका माध्यमबाट राज्यले लिन सकेको छ, न श्रमिकले सर्वसुलभ र न्यायिक भर्ना प्रक्रियाअनुसार नै जान पाएका छन् ।नेपालबाट तीन तरिकाले युवाहरू वैदेशिक रोजगारमा गएको पाइन्छ । एक, सरकार आफैंले पठाउँछ, जो दुई देशबीचको प्रोटोकलमा समेत असर पर्छ । दोस्रो, सरकारद्वारा इजाजत प्राप्त वैदेशिक रोजगार व्यवसायीले पठाउँछन् र तेस्रो व्यक्तिगत पहुँचका आधारमा जाने गरेका छन् । पछिल्लो समयमा भने यी तरिकाभन्दा बेग्लै बाटो भएर ठूलो संख्यामा वैदेशिक रोजगारीमा गएको पाइन्छ । जोखिमपूर्ण तरिकाले भिजिट भिसाका माध्यमबाट देश छोड्ने र दोस्रो वा तेस्रो मुलुक प्रयोग गरेर असुरक्षित तरिकाले गन्तव्यतर्फ लाग्ने प्रचलन बढ्दा जोखिम पनि उत्तिकै बढेको छ । यो जोखिम न्यूनीकरणका निम्ति राज्यले अविलम्ब वैकल्पिक उपाय अपनाउनुपर्छ । यसका लागि वैदेशिक रोजगार ऐन, २०६४ को दफा १५, २ (क) लाई समयानुकूल परिमार्जन गर्ने र विदेशस्थित नियोगलाई जनशक्ति थप गरी प्रमाणीकरण कार्य सम्पादन गर्न लगाउनुपर्ने जरुरी पनि देखिएको छ । वैदेशिक रोजगार ऐन, २०६४ ले २०७४ अगाडिको व्यवस्थाअनुसार पूर्वस्वीकृति दिने व्यवस्था भएको खण्डमा मागपत्र प्रमाणीकरणको औचित्य पुष्टि हुनुका साथै वैदेशिक रोजगार व्यवसायीलाई थप जिम्मेवार बनाउन मद्दत गर्नेछ ।वैदेशिक रोजगारमा जान चाहने कामदारले पारदर्शी रूपमा लाग्ने लागत खर्च पूर्वतयारीमै थाहा पाउनु उसको नैसर्गिक अधिकार हो । राहदानी शुल्क, स्वास्थ्य जाँच, सामाजिक सुरक्षा कोष, कल्याणकारी कोष, बिमाजस्ता कामदार स्वयंको सुरक्षासँग जोडिएका खर्चसमेत वैदेशिक रोजगार व्यवसायीले लिए भन्ने जबर्जस्त भाष्य निर्माण भएको छ । तसर्थ, सरकारले वैदेशिक रोजगारमा जान चाहने श्रमिकलाई जनचेतना अभिवृद्धिका माध्यमबाट सूचित गर्नु जरुरी छ । एक जना श्रमिक वैदेशिक रोजगारमा जानका लागि अनिवार्य लाग्ने लागत शुल्क अभिमुखीकरण तालिम शुल्क, राहदानी शुल्क, स्वास्थ्य परीक्षण शुल्क, प्रवेश पास शुल्क, यातायात खर्च, सामाजिक सुरक्षा कोष, कल्याणकारी कोष, बिमा शुल्क, हवाई भाडा शुल्क, सेवा शुल्क र न्यूनतम १ महिनाको तलब गरी करिब १ लाख ३० हजार रुपैयाँ खर्च हुने गर्छ ।समानताको हक, रोजगारीको हक, स्वतन्त्र रूपमा हिँडडुल गर्न पाउनेजस्ता संवैधानिक हकबाट समेत वञ्चित हुने गरी २०७२ सालको संसदीय समितिको सिफारिसअनुसार निश्चित क्षेत्रमा महिला कामदार पठाउन बन्देज लगाइएको छ । तर पनि कानुनी रूपमा बन्देज लगाइएका मुलुकमा भिजिट भिसा वा अन्य मुलुकको अध्यागमन प्रयोग गरी लाखौं महिला कामदार अहिले पनि असुरक्षित ढंगले विभिन्न मुलुकमा कार्यरत छन् । बन्देजयुक्त कानुनी व्यवस्थाका कारण मानव तस्करी, बेचबिखन बढेको छ ।जोर्डन र साइप्रसमा वैधानिक बाटोबाट गएका भए तापनि साउदी अरब, कतार, यूएई, ओमान, कुवेतजस्ता मुलुकमा हजारौंको संख्यामा महिला कामदार कसरी पुगे भन्ने विषय अनुत्तरित छ । त्यो श्रमशक्तिलाई सरकारले आकर्षक गन्तव्य मलेसियालगायतका मुलुकमा संगठित क्षेत्र जस्तैः चेन रेस्टुरेन्ट, तारे होटल, सेक्युरिटी गार्ड, सुपरमार्केटजस्ता क्षेत्रमा जान खुला गर्ने र गन्तव्य मुलुकसँग अविलम्ब श्रम सुरक्षासहितको सम्झौता गरी सबैखाले महिला कामदारलाई संस्थागत रूपमा वैदेशिक रोजगारमा जाने मार्गप्रशस्त गरिदिनुपर्छ । नत्र महिला कामदारमाथि भइरहेको शोषण, उत्पीडन, बन्देजका कारण मौलाएको तस्करीले समेत अझ बढी प्रश्रय पाउने निश्चित छ ।खत्री नेपाल वैदेशिक रोजगार व्यवसायी संघका निवर्तमान प्रथम उपाध्यक्ष हुन् ।"
विचार र अभिव्यक्ति स्वतन्त्रता नै सर्वोपरि,"नेपालमा अहिले दुई वटा अनलाइन सञ्चारमाध्यममा प्रकाशित समाचार हटाउन जिल्ला अदालतले दिएको अन्तरिम आदेश र एक होटल खरिदसम्बन्धी विद्युतीय सञ्चारमाध्यममा प्रवाहित समाचारमा पत्रकारलाई अदालतबाट जारी भएको पक्राउ पुर्जीले अभिव्यक्ति स्वतन्त्रता, प्रेस स्वतन्त्रता र गाली बेइज्जतीसम्बन्धी कानुनमा बहस सुरु भएको छ ।सञ्चारमाध्यम, राजनीतिक दलहरू, प्रेस काउन्सिल, पत्रकार महासंघ, पत्रकार आबद्ध संघसंस्था र कानुनविद्हरूले यी घटनालाई संविधान प्रदत्त अभिव्यक्ति अधिकार र प्रेस स्वतन्त्रतामाथि प्रहार हो भनी टिप्पणी गरेका छन् ।सार्वजनिक जीवनको अत्यावश्यक तत्त्व जवाफदेहिता र पारदर्शिता हो । यसबाट सार्वजनिक पदाधिकारी तथा सञ्चार क्षेत्रका कुनै पनि माध्यम र व्यक्ति बाहिर रहन सक्तैनन् । अरूलाई जवाफदेहिताको पाठ पढाउने सञ्चार क्षेत्र आफैं पारदर्शी हुनु जरुरी छ । आफू पारदर्शी बन्यो भने अरूलाई औंला ठड्याउन सहज हुन्छ र सञ्चारमाध्यम एवं संस्थाको लोकप्रियता अझै बढ्छ । संविधान प्रदत्त नागरिकको वैयक्तिक स्वतन्त्रता र गोपनीयताको हकमा आँच नपुर्‍याई सत्य तथ्यमा सञ्चारमाध्यम अडिग रहनुपर्छ ।अमेरिकामा राष्ट्रपति डोनाल्ड ट्रम्पले प्राज्ञिक तथा सञ्चार क्षेत्रलाई राजनीतिक नियन्त्रण राख्ने प्रयास जारी नै राखेका छन् । भारतमा सञ्चारमाध्यम एवं संस्था ‘गोदी मिडिया’ को विकृत स्वरूपमा रूपान्तरण भइरहेको र नेपालमा पनि सत्य एवं निष्पक्ष विचार, समाचार, संस्था र सामाजिक सञ्जालको विश्वसनीयतामा ह्रास आइरहेका बारेमा आलोचना भइरहेको छ । समय छँदै नागरिकको अभिव्यक्ति स्वतन्त्रता र स्वअस्तित्वको रक्षामा सञ्चार क्षेत्र एकजुट हुनुपर्ने अवस्था छ ।एकातिर सर्वसाधारण, जिज्ञासु पाठक एवं श्रोताको मनमस्तिष्कमा उब्जने असन्तोष, निराशा, आक्रोश, कुण्ठा, भय र विद्रोह तथा अर्कोतर्फ सञ्चारमाध्यमको मिसन सफलता, आर्थिक–राजनीतिक लाभ र तात्कालिक स्वार्थ प्राप्तिबीचको द्वन्द्वले समाजमा पुर्‍याएको नोक्सानीबारे अनुसन्धान र विश्लेषण भएको पाइँदैन । विचार, लेख, प्रतिक्रिया, समाचार, विषयवस्तुजस्ता कुरा सञ्चारमाध्यमबाट सम्प्रेषण गर्ने काममा एक्लै वा जोडिएर पत्रकार, लेखक र प्राज्ञिक वर्गले सँगसँगै काम गरेका हुन्छन् भने कतिपय विशिष्टीकृत क्षेत्रमा आवश्यकताअनुसार बेग्लाबेग्लै पनि ।विधायनको कमजोरी र राज्यसत्ताको स्वार्थले बेला–बेलामा अभिव्यक्ति स्वतन्त्रता तथा सञ्चारको हक र यसको कार्यान्वयन पक्षबीच विवाद सिर्जना हुन्छ । अहिलेको स्थिति पनि यसैको उपज हो ।बदलिँदो सञ्चारमाध्यमपुरातन माध्यमबाट विद्युतीय माध्यम र अहिले डिजिटल तथा सामाजिक सञ्जालले थपेको चुनौतीले पुरातन सञ्चारमाध्यमलाई अस्तित्व जोगाउन धौधौ परेको छ । श्रोता, पाठक र दर्शकको प्राथमिकतामा नयाँ माध्यम परेकाले पुरानो माध्यमका पाठक, दर्शक र श्रोता विश्वभरि नै उल्लेख्य रूपमा घटेका छन् । सञ्चार संस्थाहरूको आयमा ठूलो गिरावट आएको छ । परम्परागत सञ्चारको माध्यम अखबार, रेडियो, टेलिभिजनलाई द्रुत गतिमा डिजिटल माध्यमले विस्थापन, प्रतिस्पर्धा र स्वतन्त्र अस्तित्व रक्षाको चुनौती दिइरहेको अवस्थामा वर्तमानमा सामाजिक सञ्जालको विस्तारले विश्वमै पुरातन सञ्चारमाध्यमलाई जिउन कठिन बनाएको हो ।पाठक तथा विज्ञापनदाता डिजिटल मिडिया तथा सामाजिक सञ्जालतर्फ परिवर्तन भएका कारणले सञ्चार संस्थाहरूको आय घट्नुका साथै पत्रकारको संख्या र गुणस्तरमा ह्रास आएको छ । पत्रकारले नयाँ पेसा वा व्यवसायमा संलग्न हुनुपरेको छ । राष्ट्रिय एवं स्थानीय तहमा प्रकाशित हुने कतिपय अखबार बन्द भएका छन् ।डिजिटल माध्यममा तथ्यसत्य समाचारभन्दा ‘ब्रेकिङ न्युज’ को हावाले गलत सूचना प्रवाह भई संवेदनशीलता बढाउने प्रवृत्तिले सञ्चारमाध्यमप्रति जनविश्वास घटाएको छ । जवाफदेहिताबिनाको भाइरल बन्ने सपनामा भ्रामक सूचना प्रवाहमा संलग्न सामाजिक सञ्जाल र घोषित वा अघोषित रूपले ‘मिसन’ परिचालित माध्यमले परम्परागत माध्यमलाई खडा गरेको चुनौतीसँग जुध्न आफूलाई थप विश्वसनीय बनाउनुपर्नेछ ।बनावटी संवेदनशील, गलत सूचना र ध्रुवीकरणले बौद्धिक तथा मानसिक स्वास्थ्यमा क्षति पुर्‍याएको छ । युवा र बालबालिकामा डिजिटल मिडियाप्रति देखिएको आसक्तिले प्रत्येक परिवार प्रताडित छ । तुलनात्मक रूपमा डिजिटल मिडियाभन्दा छापा मिडियाको विश्वसनीयता माथि छ । लोकतन्त्रमा नागरिकले भोट खसालेर मात्र कर्तव्य पूरा हुँदैन । आफूले मत दिएका प्रतिनिधिले गरेको कामबारे सुसूचित हुने, निगरानी राख्ने र आफूले दिएको मतको दुरुपयोग भएको लागेमा मतकै माध्यमबाट आफैंलाई सुधार गर्ने पनि हो ।यो प्रक्रियाको अनुगमनमा सार्वजनिक लेखापरीक्षणको नतिजा र डिजिटल मिडियाको तुलनामा छापा मिडियाको प्रस्तुतिले बढी सहयोग पुर्‍याउने तथ्य अध्ययनले पुष्टि गरेको छ ।पत्रकार र सञ्चारमाध्यमको धर्मअभिव्यक्ति स्वतन्त्रता सम्प्रेषणको गहन भार बोकेका सञ्चारकर्मी एवं पत्रकारलाई समाजले प्रतिष्ठित बौद्धिक सदस्यका रूपमा स्वीकार गरेको छ । राजनीतिक, सामाजिक तथा आर्थिक रूपान्तरणमा सञ्चारकर्मीले पुर्‍याएको महत्त्वपूर्ण योगदानलाई विश्वले कदर गर्दै आएको छ । आफ्नो ज्यान हत्केलामा राखेर युद्ध क्षेत्र, मरुभूमि, प्राकृतिक प्रकोप क्षेत्र, हिमाल, पहाड, रोग संक्रमित क्षेत्र, वनजंगल, कुनाकन्दरा र दुर्घटना तथा अपराध भएको स्थानमा तत्कालै पुगेर जनतालाई सुसूचित गर्ने पत्रकार एवं सञ्चारकर्मीको योगदानको प्रशंसा जति गरे पनि कम हुन्छ ।जोखिम मोलेर खोज पत्रकारितामा संलग्न भई सत्य तथ्य बाहिर ल्याउने पत्रकार, निष्पक्ष विचार प्रवाह गर्ने प्राज्ञिक समूह र निष्पक्ष सञ्चार संस्थाहरूले लोकतन्त्रलाई सुदृढ बनाउन एवं समाज उत्थानमा पुर्‍याएको योगदानलाई कम आकलन गर्नु हुँदैन । नेपालकै सन्दर्भमा पनि सञ्चारकर्मीले मुद्दा, जेलनेल भोग्नुपरेको र आफ्नो जीवन बलिदान दिएका थुप्रै घटना छन् । खोज पत्रकारिताले जटिल तथा गहन विषयमा उजागर गर्ने तथ्यलाई पुष्टि गर्न डिजिटल मिडियाले थप सहयोग पुर्‍याएको छ । क्रसबोर्डर खोजमा नेपालका पत्रकारसमेत सदस्य भएको इन्टरनेसनल कन्सोर्टियम अफ इन्भेस्टिगेटिभ जर्नालिस्ट (आईसीआईजे) जस्ता संस्थाले सहभागिता र सूचनाको आदानप्रदानमा सहयोग पुर्‍याइरहेका छन् ।पत्रकारहरू रेडियो, टेलिभिजन, अखबार र अनलाइन समाचार माध्यममा आबद्ध हुन्छन् र आ–आफ्नो भूमिकाअनुसार कर्तव्य निर्वाह गर्छन् । यसो गर्दा अनुसन्धान, सूचनाको विश्लेषण, विषयविज्ञसँग परामर्श र सत्यतथ्यका आधारमा प्रकाशन तथा प्रसारण गर्नु पत्रकारको जिम्मेवारी हो । विषयवस्तुको गहनता, सामयिक महत्त्व र जनअपेक्षाका आधारमा सम्पादकीय विचार प्रस्तुतिमा पनि सहयोग पुर्‍याउँछन् ।नेपालको वस्तुस्थितिनेपालको संविधानले सार्वभौमसत्ता र राजकीय सत्ता नेपाली जनतामा निहित राखेको छ । संविधानले नागरिकलाई विचार र अभिव्यक्तिको स्वतन्त्रता तथा सञ्चारको हक प्रदान गरेको छ । अभिव्यक्त मत, विचार र समाचारको जवाफदेहिता अभिव्यक्त गर्ने नागरिककै हुने कुरामा द्विविधा छैन । कानुनको बर्खिलाप अभिव्यक्ति वा विचार व्यक्त गरेमा वा प्रसारण गरेमा जवाफदेही व्यक्तिलाई सम्बन्धित कानुनबमोजिम कारबाही गर्न बाधा छैन । साथै संविधानले जुनसुकै माध्यमबाट प्रकाशन तथा प्रसारण गर्न, छाप्न र सूचना प्रवाह गर्न प्रतिबन्ध नलगाउने सुनिश्चितता दिएको छ । सञ्चारमाध्यमको नियमन गर्न विधायिकाले ऐन बनाउन सक्ने व्यवस्था पनि संविधानले गरेको छ ।प्रेस स्वतन्त्रताको संरक्षण गर्ने उद्देश्य लिएर २०२७ सालमा स्थापना भएको प्रेस काउन्सिल नेपाल, २०४८ सालमा स्वशासित ऐनद्वारा संगठित रूपमा व्यवस्थित गरी सञ्चालनमा रहेको छ । स्वशासित संगठित संस्थाका रूपमा स्वस्थ पत्रकारिताको विकास, प्रेस र सरकारबीच सौहार्दपूर्ण सम्बन्ध नागरिकको मर्यादा र प्रेस स्वायत्तताको उद्देश्यसहित गठित प्रेस काउन्सिलको क्रियाकलाप प्रभावकारी हुन नसकेको अनुभूति जनमानसमा छ ।१२ जना सदस्य भएको बोर्डमा वर्तमानमा ५ जना सदस्य मात्र कार्यरत रहेकाले यसको प्रभावकारिता खोज्नु नै निरर्थक हुन पुगेको छ । ऐनले दिएको अधिकार प्रयोगमा वर्तमान संरचना कसरी प्रभावकारी हुन सक्ला ? निश्चित मापदण्डका आधारमा सार्वजनिक कोषबाट निजी सञ्चारमाध्यमलाई विज्ञापनका माध्यमबाट सहयोग पुर्‍याउने कामको निरन्तरताबाहेक प्रेस स्वतन्त्रतामा उल्लेख्य उपलब्धि प्राप्त गरेको सूचना न्यून छ । अदालतको क्षेत्रमा प्रवेश गरिसकेको स्थितिमा काउन्सिलको भूमिका झन् न्यून हुनेछ ।विद्युतीय कारोबार ऐन, २०६३ ले विद्युतीय सञ्चारमाध्यममा गैरकानुनी सामग्री प्रसारण, सार्वजनिक नैतिकतामा आँच पुर्‍याउने विषय र शिष्टाचारविरुद्धको सामग्री प्रकाशन गर्नेलाई सजायको व्यवस्था गरेको छ । मुलुकी अपराध संहिता २०७४ सालमा संसद्बाट पारित भई २०७५ मा लागू भएको थियो । मुलुकी अपराध संहिता, २०७४ को अनुसूचीमा उक्त सामग्रीलाई समावेश गरिएको छ । विद्युतीय ऐन र संहितामा संविधान प्रदत्त अभिव्यक्ति एवं प्रेस स्वतन्त्रतामा अंकुश लाग्ने प्रावधान समावेश छ । सार्वजनिक जीवन वा निजी जीवनका बारेमा प्रावधान अस्पष्ट भएका कारणले यसको गलत प्रयोग भई अभिव्यक्ति तथा प्रेस स्वतन्त्रतामा आघात पुग्ने हुनाले सच्याउनुपर्ने आवाज त्यसै बेला उठेको थियो ।अभिव्यक्ति स्वतन्त्रतामा अंकुश लगाउने गरी २०७५ मा संसद्मा पेस भएको विधेयक विरोधपछि अगाडि बढ्न सकेन । अहिले अभिव्यक्ति स्वतन्त्रताको अंकुश फुकाउने गरी सच्याएर विधेयक लानुपर्नेमा थप कडा सजाय समावेश गरी विद्युतीय कारोबार ऐन, २०६३ लाई खारेज गरी त्यस ऐनको ठाउँमा ‘सूचना प्रविधि तथा साइबर सुरक्षा ऐन, २०८२’ ल्याउन पेस भएको विधेयक प्रतिनिधिसभामा विचाराधीन छ । त्यस्तै सामाजिक सञ्जाल नियमन गर्ने नाममा नागरिकको हक अधिकारलाई नराम्ररी कुण्ठित गर्ने सामाजिक सञ्जाल विधेयक पनि संसद्मा विचाराधीन छ । सञ्चारमाध्यम, सामाजिक सञ्जाल सञ्चालक तथा प्रयोगकर्ताहरूलाई विभिन्न कसुरमा कडा सजायको प्रावधान राखिएकाले अभिव्यक्ति स्वतन्त्रता कुण्ठित हुनेछ भनेर आलोचना भइरहेको छ ।समाचार सम्प्रेषण र तथ्यपरक खोजमा प्रहरीको कारबाही, सत्ता पृथक् विचारमा निषेध, राष्ट्र विरोधीको संज्ञा, दृष्टिकोण, विचार र सम्पादकीय स्वायत्ततामा स्वामित्वको नियन्त्रण एवं अनुसन्धानमा बाधाजस्ता अवरोध सञ्चारकर्मीले खेपिरहेका छन् । संविधानले विचार अभिव्यक्तिको स्वतन्त्रता एवं सञ्चारको हक प्रदान गरेको स्थितिमा ज्ञान प्रवाहमा अंकुश लगाउने प्रत्यक्ष वा अप्रत्यक्ष प्रयास जोसुकैले गरे पनि निन्दनीय छ ।"
कर्मचारीमा कर्मशीलताकै अभाव,"नेपालको राजनीतिक क्षेत्रले जस्तै कर्मचारी वृत्तले पनि नागरिक केन्द्रित भई काम गर्न नसकेको आरोप खेपिरहेको छ । मुलुकको हर क्षेत्रको विकासका लागि क्रियाशील कर्मचारीको आवश्यकता रहेको हुन्छ तर जिम्मेवारीप्रति उदासीनता, स्थापित खराब संस्कृति, सुविधाभोगी संस्कार, सामाजिकीकरणमा गलत अभ्यास, प्रक्रियामुखी कार्यसम्पादन मूल्यांकन, असल नेतृत्वको अभाव, विलासिताको प्रभावलगायतका विविध कारणले कर्मचारीमा कर्मशीलता हराउँदै गएको छ ।राजनीतिक र वित्तीय संघीयताले स्वरूप प्राप्त गरिरहँदा नेपालको प्रशासनिक संघीयताले मूर्त रूप लिन सकिरहेको छैन । यसको सबै अपजस राजनीतिक नेतृत्वले लिनुपर्ने हुन्छ । संघ, प्रदेश र स्थानीय तहमा समायोजन गरिएको भनिए तापनि संविधान जारी भएको एक दशकसम्म ऐन जारी गर्न नसक्दा यो क्षेत्र लथालिंगको अवस्थामा पुगेको हो । एकै दिन नियुक्ति लिएका कर्मचारीको समेत तह, पद, सेवा सुविधामा विविधता छ । संघीय कानुन नबनीकन प्रदेशले आ–आफ्ना कानुन बनाएर आंशिक रूपमा लागू गरिरहँदा कर्मचारीमा अन्योल उत्पन्न भइरहेको छ । यस्तो परिस्थितिले कर्मचारीको क्रियाशीलतालाई घटाउँदै गइरहेको छ ।कर्मचारीलाई स्वार्थ प्राप्तिको माध्यमका रूपमा उपयोग गरिरहँदा उनीहरू नागरिक वा आफूलाई प्राप्त जिम्मेवारीप्रति जवाफदेही हुनै सकेका छैनन् । शक्तिको आडभरोसामा रमाइरहने, पायक पर्ने स्थानमा सरुवा गर्ने, सेवा सुविधा र अवसरको खोजीमा मात्र जागिरे जीवन व्यतीत गर्ने कर्मचारीका कारण सिंगो कर्मचारीतन्त्र हेर्ने दृष्टिकोण नकारात्मक हुन पुगेको छ । राजनीतिक ढाल बनी आफ्नो दुनो सोझ्याउने कर्मचारीले राज्य र नागरिकप्रति सेवाभाव प्रकट गर्न असक्षम देखिन्छन् । तसर्थ, कर्मचारीलाई राज्य र नागरिकको हितमा काम गर्न उत्प्रेरित र ऊर्जाशील बनाउने कार्यमा राजनीतिक प्रतिबद्धता, कटिबद्धता र दृढ संकल्पको आवश्यकता देखिन्छ ।काम गरे पनि हुने नगरे पनि हुने मान्यता हावी हुँदै गएको छ । अझै भन्नुपर्दा काम गर्दा धेरै झमेला बेहोर्नुपर्ने, गराउनेलाई भन्दा गर्नेलाई कानुनी कारबाही हुने, उजुरी पर्ने सम्भावना रहनेलगायतका भयले कर्मचारी काम गर्न डराउँछन् । क्रियाशील भएर जोस, जाँगरका साथ नियमसम्मत काम गर्ने कर्मचारीलाई उत्प्रेरित गराउने कुनै गुञ्जायससम्म भेटिँदैन भने काम नगर्ने कर्मचारीमाथि कारबाही गर्ने पद्धति पनि बसेको छैन । यसले गर्दा हाजिर मात्र गरेर वा जति गर्दा अपजस मिल्दैन, त्यति मात्र काम गरेर पदासीन हुने कर्मचारीको संख्या बढ्दै गइरहेको छ ।कार्यसम्पादन मूल्यांकन कर्मकाण्डी हुनु अर्को मूल समस्या हो, जसमा कर्मचारीको कामको मूल्यांकन नगरी शतप्रतिशत अंक प्रदान गरिन्छ । मूल्यांकनका आधारहरू सबैका लागि एउटै हुनु, पद र जिम्मेवारीअनुसार कार्यविवरण प्रदान गर्ने पद्धति नहुनु, सेवामूलक कामको सूचक यकिन गर्न नसकिनु, कर्मचारीप्रति अनभिज्ञ निकायबाट मूल्यांकन हुने व्यवस्था हुनु (माथिल्लो तहका कर्मचारीको), छिटो सरुवा हुनु, धेरै जिम्मेवारी हुनुलगायतका समस्या कार्यसम्पादन मूल्यांकनमा रहेका छन् । कामसँग मूल्यांकनको सरोकार नै नरहने पद्धति बसेकाले कार्यसम्पादन मूल्यांकनले कर्मचारीलाई कर्मशील बनाउनेतर्फ डोर्‍याउन सकेको छैन ।नेतृत्व तहमा रहने कर्मचारीको प्रभाव तल्ला तहका कर्मचारीमा पर्ने गर्छ । नेतृत्वदायी भूमिकामा रहनेले सदाचारिता, निष्पक्षता, इमानदारी, कर्तव्यनिष्ठता, मितव्ययिता तथा पारदर्शिता कायम गर्न सकेमा मात्र कार्यस्थलमा कार्य संस्कृतिको विकास हुन सक्छ । तर हाम्रोमा नेतृत्वदायी भूमिकामा रहने अधिकांश कर्मचारी आफ्नो जिम्मेवारी र कर्तव्यभन्दा पनि राजनीतिज्ञप्रति मात्र जवाफदेही हुन चाहने, कर्मचारीलाई जिम्मेवारीविहीन गराउने, कसैलाई अति कार्यबोझ हुने गरी जिम्मेवारी प्रदान गर्ने, सेवा सुविधामा विभेद गर्ने, कर्मचारीबाट व्यक्तिगत लाभको अपेक्षा गर्ने, स्रोत साधनको मितव्ययी प्रयोगमा ध्यान नदिनेजस्ता व्यवहारका कारण सुशासन संस्थागत हुन सकेको छैन । यसले अन्य कर्मचारीसमेत जिम्मेवार र जवाफदेही बन्न सकिरहेका छैनन् ।कर्ममा लागिरहनेले भन्दा सुविधामा मात्र लिप्त हुनेले लाभ पाइरहने अवस्था सिर्जना हुँदै जाँदा काम गर्ने कर्मचारीमा हौसला देखिँदैन । काजको दुरुपयोग गर्ने, परिवारका सदस्य र आफन्त तथा व्यक्तिगत काममा सरकारी स्रोत साधनको प्रयोग गर्ने, पहुँचवालाले वैदेशिक भ्रमणमा जानका लागि पटक–पटक अवसर प्राप्त गर्ने, सरकारी खरिद प्रक्रियामा व्यक्तिगत लाभको अपेक्षा राख्नेलगायतका गतिविधिले गर्दा सरकारी निकायमा कार्यरत कर्मचारी कामप्रतिको मोहभन्दा सुविधा र लाभ लिन बढी उद्यत देखिन्छन् भन्ने आरोप पनि छ ।दरबन्दी खाली हुँदासमेत कर्मचारी थन्काएर बरन्डामा राख्ने, कसैलाई दोहोरो जिम्मेवारी सुम्पिने वा माथिल्लो पदको कर्मचारी हुँदाहँदै तल्लो तहको कर्मचारीलाई जिम्मेवारी दिने खराब प्रचलन स्थापित हुँदा कर्मचारीको मनोबल बिग्रँदै गएको छ । यसले उनीहरूलाई जिम्मेवार र क्रियाशील बनाइराख्नुको सट्टा हतोत्साही र निराश बनाउँदै लगेको छ ।कर्मचारीलाई बर्सेनि वितरण गर्ने पुरस्कार पनि वस्तुपरक हुन सकेको छैन । काम गर्ने र नगर्नेबीचको भेद पुरस्कारको माध्यमबाट छुट्याउन सकिएको छैन । अधिकांश रूपमा माथिल्लो तहका कर्मचारीको दृष्टिमा पर्ने कर्मचारी पुरस्कारका लागि सिफारिसमा पर्ने गरेका छन् भने नागरिकको निकटमा रहेर काममा केन्द्रित कर्मचारी पुरस्कारको दाबेदार बन्न नसकिरहेको अवस्था छ ।शक्तिकेन्द्र धाएरै भए पनि कमाउ अड्डा वा महाशाखा/शाखामा सरुवा हुने र शक्तिको दुरुपयोगमार्फत अकूत सम्पत्ति आर्जन गर्ने कर्मचारीका कारण सोझासिधा कर्मचारी मारमा परिरहेका छन् । सामूहिक रूपमा भएका कार्यालयका कतिपय काममा यस्ता कर्मचारी फस्न पुग्छन् किनकि उनीहरूका लागि बोलिदिने कोही पनि हुँदैन । अधिकृतको श्रीमतीको प्रश्न ‘हजुर सुब्बा कहिले बन्ने ?’ भन्ने प्रचलित उखानले कर्मचारीको शक्तिको खेल, शक्तिको दुरुपयोग र भ्रष्टाचारलाई छर्लङ्गै पारेको छ ।"
कस-कसलाई मन परेको छैन गणतन्त्र ?,"प्राचीन ग्रिकमा कोरु दासहरू थिए । जसले दासताको जीवन त बाँच्नु नै थियो, तर मालिक रोज्न भने ती स्वतन्त्र थिए । त्यो समय अधिकांश दासहरू मालिक रोज्न पाउँदैनथे । पुस्ता दरपुस्ता छनोटविहीन दासतामा बाँचेको ग्रिक समाजमा कोरुहरू भने मालिक छान्न पाउने कथावाचक दास थिए । इसप तिनै कोरु दास थिए । कतिपय भन्छन्, ‘इसप कोही व्यक्ति नभएर कथा वाचकहरूको पंक्ति थियो ।’ कतिपय भन्छन्, ‘इसप वर्तमानकालपूर्व छैंटौं शताब्दीका वास्तविक पात्र थिए ।’इसप जो भए पनि नेपाली समाज आज पनि इसपकालीन हालतमै लड्खडिएजस्तो लाग्छ । मालिक रोज्न नपाउने दासताबाट निस्किएर मालिक रोज्न पाउने दासतामा परेको समाजजस्तो । परम्परागत दासभन्दा भिन्न कोरु दासजस्तो । जसलाई तुलनात्मक स्वतन्त्र भनिए पनि, अलिक लोकतान्त्रिक भनिए पनि दासतालाई भने शिरमा बोक्नैपर्ने हालतको समाजजस्तो । स्वतन्त्रताको कथा भन्न पाइने तर स्वतन्त्रता र अधिकारलाई कँज्याएर बसेका ‘गल्लातन्त्र’ को दासताले जकडिएको अवस्थाको ।वंशवादी एउटा मालिकबाट छुट्कारा पाएर अलिकति स्वतन्त्रतापूर्वक श्वास लिन नपाउँदै अनेकन भगिंमामा मालिक बन्न हूल बाँधेर आएका नवमालिकहरूको दाम्लोमा बाँधिनु परेजस्तो । यही परिस्थितिले कसिएका जनतामा व्याप्त वर्तमान परिपाटीप्रति बढ्दो आक्रोश र असन्तुष्टिलाई भजाउँदै आफ्नो स्वार्थको तरबारमा धार लगाउन वंशवादी सामन्तीतन्त्रका अवशेषहरू तिलस्मी जाल बिछ्याउँदै मुख मिठ्याउन थालेका छन् ।दिग्भ्रम–१तिनै प्राचीन यामका कथावाचक इसपका अनेकन कथाहरू आज पनि विश्वभर लोकप्रिय छन् । उनका कथालाई इसपका कथाका रूपमा विश्वभर पढिन्छ । उनको एउटा कथा छ ः एउटा कुकुर मुखमा हड्डी बोकेर नदीमाथि तेर्स्याइएको काठेपुल तरिरहेको थियो । नदीको पानी कञ्चन थियो र टल्किएको थियो । त्यो टल्किएको पानीमा कुकुरले आफ्नै छाया देख्यो । छायामा उसले आफूभन्दा ठूलो कुनै कुकुरले निकै ठूलो हड्डी बोकिरहेको थियो । त्यो देखेर उसले सोच्यो – ओहो कति ठूलो हड्डी रहेछ ! खोस्नुपर्‍यो । त्यसपछि ऊ मुखको हड्डी छाडेर नदीमा हाम्फाल्यो, छायामा देखिएको हड्डी खोस्न । तर, त्यहाँ न अर्को कुकुर थियो न ठूलो हड्डी ! यसरी उसले भ्रमले वशिभूत भएर भुइँको टिप्न खोज्दा मुखको हड्डीसमेत गुमायो ।नेपाली समाजलाई ठूलो चोक्टाको लोभ देखाएर कष्टसाध्य संघर्षबाट प्राप्त उपलब्धि पनि फुत्काउने जुन षड्यन्त्र चलिरहेको छ, होस्मा छ नेपाली समाज भने अवश्य पनि बुझ्ने नै छ । भुइँको टिप्ने लोभमा पोल्टाको सातु गुमाउनु हुँदैन । बरु बेहालत वर्तमानबाट निस्केर अघि बढ्न वर्तमानलाई विद्रुप बनाइरहेका ‘गल्लातन्त्र’ का तमाम गल्लाहरूबाट गणतन्त्रलाई मुक्त गराउँदै नागरिक दायित्व निर्वाह गर्ने दिशामा अग्रसर हुनुपर्छ ।अँगुलीमालको देशनादेशका नागरिकलाई अनागरिक बनाएर बेच्नेहरू खुलेआम सार्वजनिक मञ्चमा उभिएर नागरिकलाई सामाजिक नैतिकताको भाषण सुनाउने दुस्साहस गर्न सक्ने र त्यस्तालाई मञ्चमा आसीन गराएर भाषण सुन्दै मखलेल भएर ताली बजाउनेहरूको खडेरी नपर्ने देश नेपाल मात्रै हो कि अन्त पनि छ यस्तो दुर्लभ सामाजिक सहनशीलताको उदाहरण ? खुलेआम गुठीको जग्गा मिलेमतोमा लुँड्याउने मानिस पटकपटक देशको अर्थमन्त्रीमा दोहोरिन्छन् । नागरिक तिनैलाई मत हालेर जिताउँदै चोरलाई चौतारीमा बसाउँछन् र फलाक्छन् – ‘देश भ्रष्टाचारको जालोमा जेलियो ।’ कस्तो दिगमिगलाग्दो दृश्य !सत्ताबाहिर छँदा अरूलाई आदर्श, नैतिकता र इमानको ठुल्ठूला विद्वत् प्रवचन दिनेहरू सत्ता हात परेपछि नागरिकलाई अनागरिक बनाएर बेच्ने धन्दा चलाउँछन् । भिजिट भिसामा विदेश जानेसँग पैसा उठाउन आफ्नो सुविधाको मानिसलाई अध्यागमन प्रमुख बनाउने र अख्तियारले आफ्नो प्यादालाई समात्ने थाहा पाएपछि सरुवा गरेर जोगाउने मानिस अलिक अघिसम्म अरूलाई नैतिकताको देशना बाँडिरहेका थिए– ‘प्रश्न उठेपछि छानबिन हुनुपर्छ । छानबिन प्रभावित नहोस् भन्नका लागि पदबाट राजीनामा दिनुपर्छ ।’ आफूले राजीनामा दिनुपर्ने अवस्था आएपछि भन्दै छन्– ‘कर्मचारीमाथि प्रश्न उठ्दैमा मन्त्रीले राजीनामा दिनुपर्दैन । मैले आफ्नो योजनाबद्धतामा अध्यागमन प्रमुख बनाएको, ऊ समातिने सूचना आउनासाथ सरुवा गरेर जोगाएको मानिसले मेरो नाम पोलेको छैन । दोषी प्रमाणित भए राजनीति छाड्छु ।’म दोषी प्रमाणित भए देशको कानुनमै नभएको फाँसी दिए हुन्छ भनेर मिति गुज्रिएको जनभावना दोहनको राजनीति अब पुरानो भयो । देशको कानुनअनुसार भ्रष्टाचारमा दोषी प्रमाणित भए जेल जानुपर्छ । भ्रष्टाचारमा जेल गएपछि गर्छु भनेर पनि सार्वजनिक राजनीति गर्न पाइँदैन । चुनाव लड्न पाइँदैन । सिन्डिकेटमा सत्ता हत्याएका नैतिकहीनहरूका लागि मात्रै देशको संविधानमा भिन्नै सुविधा छैन । अब यस्ता थोत्रा इमोसनल कार्ड बेचेर राजनीतिको गुजारा चलाउने टाट पल्ट्याई बबईतिर बगाइदिए हुन्छ, नेपाली समाजले किन्दैन ।रूपचन्द्र विष्टले भनेका छन्– ‘अवसर नपाउन्जेलका सदाचारीहरू !’ अवसर पाएपछि पदको दऽरुपयोग गर्दै श्रम, पसिना बेच्न विदेश जानेहरूलाई नांगेझार पारेर लुट्न गिरोह परिचालन गर्नेहरू पदको दुरुपयोग गर्दै आफ्नो टाट पल्ट्याइलाई छोपछाप पार्न प्वाल परिसकेको त्रिपालको जोहो गर्दै छन् र परिचालित साइबर एजेन्टहरूको स्तरहीन रफ्फुको जोहो गरेर झनै नांगिँदै छन् । नागरिकलाई देशभित्रै रोजगारीको अवसर त जुटाउन सकेनन् नै, विदेश जान लाग्दासमेत लुटेर आफ्नो जीवन उजिल्याउनेहरू खुलेआम नेपाली समाजलाई नैतिकताको क्लास दिने दुस्साहस गर्छन् ।के यी अंगुलिमालहरू नेपाली समाजको सहनशीलताको परीक्षा लिइरहेका छन् ? हुन त पारिजातले भनेजस्तै आन्दोलनका लागि समेत कसले भाडामा बोलाउला भनेर प्रतीक्षा गरिबस्ने, सायद ज्यालामा मात्रै लड्ने समाजको परीक्षा लिने नै मूढताको हो, चेतनाको के परीक्षा लिनु ? होइन भने नेपाली समाजको शिरमा लोकतन्त्रको ध्वजा उडाएर विभिन्न घृणित लुटमा सामेल मानिसहरू खुलेआम इमानको देशना बाँड्ने दुस्साहस कसरी गर्न सक्थे ? कृषिप्रधान समाजमा लुट, ठगी, भ्रष्टाचार, मिलेमतो, घूसखोरीलाई राष्ट्रिय पेसा बनाएर समाज दोहन गर्न हिम्मत गर्नेलाई सिंगो समाज नै विवेकमा टाट पल्टिए जसरी कसरी लोकतन्त्रको जिम्मा लगाउन तयार हुन्थे ?‘निमित्त’ हरूको दबदबायतिबेर सत्तामा पुगेका ‘निमित्त’ हरूबाट भने देश नै जोगाउनुपर्ने अवस्था सिर्जना भएको छ । प्रधानमन्त्री भएका व्यक्ति मेरो नेतृत्वको मन्त्रिपरिषद्ले गरेको निर्णय मुख्यसचिव र मन्त्रीले गलत ब्रिफिङ गरेर भएको हुन सक्छ भन्दै आफू केवल ‘निमित्त’ भएको सार्वजनिक स्विकारोक्ति दिइरहेका भेटिइन्छन् । भारतमै अनेकन ठगी, जाली र नक्कली काम गरेको भनेर दर्जनौं मुद्दा खेपेको रामदेव–बालकृष्णको ‘मनी मेसिन’ पतञ्जलि आयुर्वेदलाई जग्गा दिने प्रकरणमा माधव नेपालले दिएको सार्वजनिक बयान नेपाली समाजलाई नै लज्जित बनाउने स्तरको छ ।आफूलाई थाहा नभएको, अरूको ब्रिफिङ पत्याएर निर्णय गराएको, मन्त्रिपरिषद्को निणर्यमा अख्तियार नलाग्ने भएकाले राजनीतिक पूर्वाग्रह साँधिएको भन्नेजस्ता उनको बयानले नेपालको प्रधानमन्त्री पदमा ज्ञान, विवेक र राम्रो–नराम्रो निर्क्यौल गर्ने चेतना भएका मानिस होइन, अरूको इसारामा काम गर्ने चेतनाहीनहरू पदासीन भइरहेका छन् भन्ने असलियत उजागर गर्छ । उसै पनि उतिबेलै उनी प्रधानमन्त्री हुँदै सार्वजनिक रूपमा टिप्पणी भएको थियो – ‘माधव नेपालको रिमोट अन्तै छ ।’ माधव नेपालले अहिले आफैंले त्यसलाई पुष्टि गरेका छन् ।यताको समयमा नेपाली राजनीति बिचौलियाहरूको दबदबामा फसेको छ । अनेकन भावभंगिमामा ताउरमाउर गर्दै सत्तासीन भइरहेकाहरू कमिसन एजेन्टहरूको ‘पब्लिक म्यानेजर’ बनिरहेका छन् । बालुवटार प्रकरणदेखि गिरीबन्धुसम्म, भुटानी शरणार्थी प्रकरणदेखि टेरामक्स काण्डसम्म, वाइडबडीदेखि यती ओम्नीसम्म, विमानस्थल घोटाला प्रकरणदेखि पतञ्जलि प्रकरणसम्ममा सत्ताधारी मण्डलीले आफूलाई कमिसन एजेन्टको निमित्तका रूपमा उभ्याएका छन् । निर्वाचनलाई जनअनुमोदित भएको भनेर जनतामा भ्रम छर्ने औजारका रूपमा उपयोग गर्दै बिचौलिया र दलालहरूको हितरक्षाको कार्यसम्पादकका रूपमा हाम्रा राजनीतिकर्मीहरू क्रियाशील रहेको अब छर्लङ्ग भएको छ ।आफ्नो अयोग्यता र भ्रष्टाचारको बचाउमा अपराधलाई राजनीतीकरण गर्न प्रतिशोध गरिएको भन्ने सिरक ओढ्नु अब ‘न्यु नर्मल×’ भएको छ, उत्तिकै ‘क्लिसे’ पनि । देश र जनता संसारकै सबैभन्दा हिनतर र दरिद्र बन्दा नजागेको चिन्ता राजनीतिक पेसेवरहरू पक्राउ पर्दा देश पाकिस्तानको दिशामा गयो भन्दै प्रकट भएको छ । चिन्ता संवैधानिक अंगहरू पंगु भए, भन्नेमा होइन, अलिकति सक्रियता देखाए संवैधानिक अंगले भने– आफ्ना ‘गणपति’ हरू पक्राउ पर्लान् भन्नेमा छ ।न माधव नेपाल पक्राउ परेर नेपाल पाकिस्तान हुन्छ, न खड्गप्रसाद या पुष्पकमल या शेरबहादुर देउवा पक्राउ परेर नै । आ–आफ्नो स्वार्थ साँध्न देश र जनतामाथि दशकौं गिर खेल्दा पाकिस्तान नभएको देश राजनीतिक पेसेवर भएरै धनाढ्य उद्योगपतिलाई जित्ने ऐयाशीको जुगाड गर्न गरेको नीतिगत र आर्थिक लुटपाटको छानबिन गर्दा हुन्छ ?बेहालत वर्तमानबाट अत्तालिएका नागरिकसँग प्रतिशोध साँध्दै पालैपालो म्युजिकल चेयरमा बसेर बिचौलियाको प्रबन्धक बन्दा पाकिस्तान नबनेको देश एउटा भ्रष्टले अर्को भ्रष्टलाई गिरफ्तार गर्दा रातारात पाकिस्तान बन्छ ? पाकिस्तानको हौवा फिँजाएर राजनीतिक पेसेवरहरूको लुटतन्त्रलाई जोगाउने घुमाउरो चलाखी गर्नुअघि समाज अब ‘फेब्रिकेटेट न्यारेटिब्स’ बाट भ्रमित हुँदैन भन्ने ख्याल गर्नुपर्छ । कमिसन एजेन्ट र राजनीतिक व्यवसायीसँग भाष्य वितरणको लाभमा मोलमोलाई गर्ने विचार निर्माता र बौद्धिक अवसरवादितालाई समाजले देश दोहन गर्ने भ्रष्टहरूकै मतियारका रूपमा बुझिरहेकै छ ।उसै पनि अरूले अह्राएको, लगाएको काम गर्ने र आफ्नै विवेकले ठीक, बेठीक यकिन गर्न नसक्नेहरू जेल जाँदैमा गणतन्त्र कमजोर हुँदैन । गणतन्त्र केही थानलाई सर्वकालीन सम्भ्रान्तमा बढुवा गर्न र तिनको ऐयाशीको रक्षाको ग्यारेन्टी गर्न आएको होइन । तिनको लुटको स्वर्गमा आगो लाग्नु गणतन्त्रको धुरीबाट धूवाँ पुत्पुताउनु होइन । किनकि गणतन्त्र भनेको न ओली हुन् न देउवा या दाहाल या नेपाल या भट्टराई । न यिनलाई काँध थापिरहेका यिनका ‘झोले’ हरू नै । यी त गणतन्त्रको नाममा तरमारा बनिरहेकाहरू हुन् ।गणतन्त्र सीमान्त मानिसहरूको जीवनको दुःख धुनका लागि समर्पित हुनुपर्नेमा मुठीभर राजनीतिक पेसेवरको ठगीखेलोमा परिणत भएकाले जनताको बलिदानीपूर्ण संघर्षले दरकिनार गरिएका पुरातन सामन्ती अवशेषहरूले बोली चर्को गर्ने अवस्था आएको हो । गणतन्त्र सत्तासीनहरूको स्वार्थमा साँध लगाउन छाडेर गरिखाने नागरिकको सहजताको औजार अर्जाप्ने आरन बन्नासाथ पुनरुत्थानवादीहरूको झुसिलो डकार आरनको गोलमा खाक हुनेछ ।खाली खुट्टा हाँपझाँप गर्दै सलहझैं उर्लिएका मानिसको पदचापले पैदा गरेको आँधीले वंशवादी सामन्तीतन्त्रलाई यो देशको इतिहासको मूल पृष्ठबाट फुटनोटमा दरकिनार गरेको हो । बलिदानको भेल तरेर आएको गणतन्त्र वंशवादी सामन्त र तिनको चाकरी गरेर जीवन उजिल्याएका मानिसहरूले मुख मिठ्याउँदै किस्तीमा राखेर अनुचरलाई खर्चपानी बाँड्दैमा उल्टिनेवाला छैन । दलित, महिला, मधेशी, जनजातिहरूलाई अमानुस ठानेर आफूलाई विष्णु अवतार ठान्दै पाइतालामुनि दबाउने वंशवादी सामन्तहरूलाई समयको गति तीव्रत्तर तवरले अघि बढेको चेत भएको भए पञ्चायती आउटडेटेड वयोवृद्ध अघि सारेर नेपाली समाजको शिरमाथि सामन्तको दलन थोपर्ने प्रहसनको आयोजना गर्ने नै थिएनन् ।आजको दिनको नेपाली समाजको कार्यभार न त गणतान्त्रिक ‘निमित्त’ हरू र तिनका आठपहरियाहरूको रक्षा गर्नु हो न त पुनरुत्थानको सपना देखेर मुख मिठ्याइरहेका सामन्तहरूको बहकाउमा लाग्नु नै हो । मुठीभर सत्ता सम्भ्रान्त, बिचौलिया र कमिसन एजेन्टहरूले विभिन्न आवरणमा अपहरण गरेर आफ्नो स्वार्थसिद्धिको हतियार बनाइरहेको गणतन्त्रलाई तिनको कब्जाबाट मुक्त गर्दै आम नागरिकको जीवनतिर फर्काउनु नै आजको पहिलो कार्यभर हो ।श्रमजीवी वर्गको जनसंख्याको अनुपातमा शासकीय संरचनामा सहभागिता र हितरक्षाको साधन बन्न सक्दैन भने लोकतन्त्र ‘गल्लातन्त्र’ भन्दा बढ्दा केही हुन सक्दैन । जब गणतन्त्र गल्लातन्त्रमा बदलिन्छ, त्यसपछि भोलितिर अघि बढ्ने उज्यालो विकल्प नदेखेपछि समाज निराशाको गर्तमा फसेर अँध्यारो विगततिर चिहाउन थाल्छ । यसलाई बुझ्ने गरी अर्थ्याउने हो भने– जब समाजमा क्रान्तिकारी विकल्पको अभाव हुन्छ, त्यसपछि प्रतिक्रान्तिकारीहरूले त्यसको लाभ उठाउन आफूलाई विकल्पका रूपमा अघि सार्छन् र समाजलाई पुनरुत्थानवादी भुलभुलैयाको सिकार बनाउछन् । यो जालझेललाई भत्काउँदै तत्काल शासकीय व्यवस्थाका तमाम अवयवहरूमा वर्गीय उपस्थितिको सवाललाई मुद्दा बनाएर संघर्ष अघि बढाउनु जरुरी छ ।यसैले बुर्जुवा जुवाघरमा विघटित भएको गणतन्त्रलाई शान्तिपूर्ण तवरले नागरिक गणतन्त्रमा बदल्न समाजमा वर्गीय जनगणना गर्ने र त्यही आधारमा सत्तासहभागिताको सुनिश्चितता गर्नु आजको नेपाली समाजको तत्कालीन कार्यभार हो । दीर्घकालीन रूपमा ‘पावर एलिट’ हरूले गल्लातन्त्रमा विघटन गराएको गणतन्त्रलाई उनीहरूको कब्जाबाट मुक्त गराएर भुइँमानिसहरूको हिततन्त्रमा बदल्न श्रमजीवी वर्गको सत्ता सहभागिता अनिवार्य छ । लिंग, क्षेत्र, समुदायको प्रतिनिधित्वको नाममा ‘पावर एलिट’ हरूलाई सत्ता व्यवस्थाको घोडा चढाउने परिपाटी भत्काउँदै तिनलाई उक्त घोडाबाट झार्न प्रतिनिधिमूलक होइन सहभागितामूलक व्यवस्थामा अग्रसर हुनुपर्छ । गणतन्त्रलाई न्यायपूर्ण बनाउन सामाजिक विविधताको सहभागिता जरुरी छ । अन्यथा यो इँटाभट्टामा जलेर खाक भइरहेको हाम्रो न्याय व्यवस्थाको प्रतिलिपिमा सीमित हुनेछ ।इँटाभट्टामा दग्ध न्यायजब आफ्ना फैसलामार्फत नागरिकमा अदालत आफ्नो मान स्थापित गर्न सक्दैन त्यसपछि आफ्नो अयोग्यता लुकाउन समाजलाई मानहानिको तरबार देखाएर तर्साउने कोसिस गर्छ । मानहानिको तरबारसँग डराएर मौनताको सिरक ओढ्न मञ्जुर नहुनेहरूले शिष्टतापूर्वक अदालतलाई भनिदिनै पर्छ – अनुहारमा फोहोर दलेर झिँगा भन्किँदा, तिम्रो अनुहारमा झिँगा भन्कियो भन्नेलाई तर्साउन मानहानिको तरबार उज्याउँदै नहिँड । तिम्रो मान तिम्रा फैसलाहरूबाट नागरिकमा स्वतः निस्सृत हुनुपर्छ । मलाई मान गर भन्दै धम्कीपूर्ण आदेश जारी गरेर सम्मान पाइँदैन । मान, इज्जत मागेर, त्रास देखाएर, धम्क्याएर पाइने चिज होइन ।साराका सारा देखिजान्नेहरूले, साक्षीहरूले जिउँदो मानिस पोलेर मारेको भनिएको हत्यारालाई निर्दोष साबित गर्न या त न्यायाधीशले विवेक बेचेको हुनुपर्छ, या त दलको दलालहरू अदालत पुगेपछि मात्रै दल विशेषका मानिसहरूउपर न्यायाधीशले यो स्तरको करुणा देखाउन सक्छ । आलमको फैसला गर्ने न्यायाधीश २०७३ माघमा कांग्रेसको कोटाबाट न्यायाधीश बन्नु, देशको प्रधानमन्त्री भइसकेको/फेरि पनि बन्ने लाइनमा बसेका कांग्रेस सभापतिले सार्वजनिक मञ्चबाटै आलमलाई न्याय दिलाउन लागिरहेको छु भन्नु र तिनै कांग्रेसबाट नियुक्त न्यायाधीशको फैसलाबाट आलम निर्दोष साबित हुनु ! यस्तो खुलेआम न्यायको संयोग संसारमा अन्यन्त्र पनि कतै हुन्छ कि नेपाल मात्रै हो यस्तो नमुना ? अनि फैसलाको नाममा न्यायमाथि नांगोनाच देखाउनेहरूलाई सार्वजनिक मान पनि गर्दिनुपर्ने नागरिकले ?एउटा पक्षको, पार्टीको झोला बोकेर न्यायाधीश भएको व्यक्ति न्यायाधीश हुनासाथ तपस्वीजस्तो निष्पक्ष र तटस्थ हुन्छ भन्नु नै समाजको विश्वासमाथिको धोका, जालसाजी र बेइमानी हो । अन्यथा, कांग्रेसी कोटाका न्यायाधीशले छानीछानी कांग्रेसी नेताहरू विजय गच्छदारदेखि अफताब आलमसम्मलाई निर्दोष देख्नु निष्पक्षतामाथि ठोक्किन आएको संयोग मात्रै कसरी हुन सक्छ ? राज्य व्यवस्थाका अवयवहरूको यस्तै विकृत कार्यसम्पादनले पैदा गरेको नागरिक वितृष्णाको बलमा ज्ञानेन्द्रवादीहरू चलमलाउन थालेको हेक्का राखेका छन् सत्ता संयन्त्रहरूले ? कि कसैलाई पनि मन परेको छैन गणतन्त्र र नागरिकमा वितृष्णा बढाउन जे–जे गर्न सकिन्छ त्यही गरिरहेको हो ?दिग्भ्रम–२टुंग्याउनुअघि फेरि पनि अर्को इसप कथा : एउटा काग रूखको हाँगोमा बसेर चिजको टुक्रा चुच्चोमा लिएर खाँदै थियो । तलबाट छट्टु स्याल त्यो देखेर लोभियो । उसले कागबाट चिज उछिट्याउने दाउ रचेर भन्यो– काग भाइ, तिम्रो स्वर कति कोकिल छ, कति सुरिलो छ । कृपया एउटा गीत गाइदेऊ न !सबैले कागलाई कस्तो कर्कश स्वर भनेर गाली गरिरहन्थे । पहिलो पटक उसको स्वरको कसैले प्रशंसा गरिरहेको थियो । छट्टु स्यालको चाल नबुझेको काग स्यालको झूटो प्रशंसाले मखलेल भयो । त्यसपछि कागले गीत गाउन मुख खोल्यो । मुख खोल्नासाथ मुखको चिज भुइँमा झर्‍यो । भुइँमा झरेको चिज हत्तपत्त पक्डँदै स्याल टाप कस्यो ।इतिहासको लामो समय जनताको नलीहाडसमेत चुसेर अट्टहास गरेकाहरू फेरि यस्तै जाली प्रपञ्चसहित जनताको हातबाट गणतन्त्र फुत्काउने र निरंकुशतन्त्रको ध्वजा फहराउने दिवास्वप्नसहित चल्मलाएका छन् । छट्टु स्यालको जस्तो झूटो प्रपञ्च बुझ्न सकिएन भने हामी हाम्रो भावी पुस्तालाई फेरि सामन्ती निरंकुशतन्त्रविरुद्ध संघर्ष गर्नुपर्ने बोझ बोकाइरहेका हुनेछौं ।"
गणतान्त्रिक प्रणाली सुधार्ने मौका,"काठमाडौँ — स्वयं राजावादी दाबी गर्नेहरूलाई नै नेपालमा मरिसकेको राजतन्त्र फर्किन्छ भन्ने विश्वास नभए पनि नागरिकमा देखा परेको असन्तुष्टि भजाउनका लागि गरिरहेको कोसिस एकहदसम्म सडकमा देखा परेको छ । २१ औं शताब्दीमा गणतन्त्र उल्टेर राजतन्त्र आउँछ भन्ने कुरा कुनै सचेत नागरिकको कल्पनाभन्दा बाहिरको भए पनि विद्यमान शासन प्रणालीमा देखा परेका विकृति र चुनौतीहरूको निराकरण गर्ने होइन भने नागरिकको असन्तुष्टि सम्बोधन गर्न सम्भव हुन्न र गणतन्त्र कमजोर हुँदै जान्छ ।प्रमुख तीन दल कांग्रेस, एमाले र माओवादी केन्द्रले आपसी मतभेदलाई पन्छाएर गणतन्त्रमाथि चुनौती आएको महसुस गरेर त्यसका विरुद्धमा साझा रूपमा लड्न एक मत छौं भन्दै गर्दा गणतन्त्रमा देखा परेका कमजोरीहरूलाई सुधार्ने ठोस मुद्दामा फेरि एक पटक बहस र सहकार्य गर्नुपर्ने आवश्यकता खट्किएको छ । सत्तामा रहेका कांग्रेस–एमाले अनि विपक्षमा रहेका माओवादीलगायत गणतन्त्र पक्षधर दलहरूका बीचमा शासकीय सुधार र प्रणालीगत परिमार्जनका बारेमा हुने सहमतिले अहिले उठिरहेका प्रश्नहरूलाई मात्र समाधान गर्ने छैन, नागरिकमा अब केही हुन्छ भन्ने नयाँ आशा जगाउने काम गर्नेछ ।संविधान जारी भएको १० वर्ष भएको छ । यसबीचमा संविधान कार्यान्वयनका अधिकांश कामहरू भएका छन् । दुई पटक तीनै तहका निर्वाचन सम्पन्न भएका छन्, संविधानले व्यवस्था गरेअनुरूपका संवैधानिक संरचनाहरू बनेका छन्, संविधानले प्रत्याभूत गरेका प्रावधानहरू लागू पनि भएका छन् । १० वर्षका अनुभवले संविधानलाई अद्यावधिक गर्नुपर्ने खाँचोलाई टड्कारो बनाइदिएको छ । कांग्रेस र एमालेले बीच वर्षअघि २०८१ असार १७ गते नयाँ समीकरण बनाउन सात बुँदे सहमति हुँदा प्राथमकिताका साथ परेको विषयमध्ये संविधान संशोधन पनि एक हो । प्रतिस्पर्धी प्रमुख दुई पार्टी मिलेर सरकार बनाउने औचित्य साबित गर्ने क्रममा दोस्रो बुँदामै भनिएको छ, ‘राष्ट्रिय सहमतिको सरकारले संविधान प्रारम्भ भएपश्चात् अभ्यासमा देखा परेका सबल पक्ष र दुर्बल पक्ष र जटिलताको समीक्षा गरी राजनीतिक स्थायित्वका लागि संविधानमा आवश्यक संशोधन र तदनुकूलको कानुन निर्माण गर्ने विषयलाई प्राथमिकता दिने ।’नयाँ समीकरण बनेको एक वर्ष बित्दा पनि दीर्घकालीन प्रभाव राख्ने र मुलुकका लागि आवश्यक यस विषयमा बहस नै प्रारम्भ भएको छैन । हुन त यसका लागि संख्याले मुख्य भूमिका खेल्छ, जुन सत्तापक्षसँग एक्लै पर्याप्त छैन । कांग्रेस–एमाले मात्रै मिल्दा प्रतिनिधिसभामै दुई तिहाइ पुग्दैन भने राष्ट्रियसभामा त सामान्य बहुमत पनि नभएकाले भूमिसम्बन्धी अध्यादेश नै फिर्ता लिनुपरेको उदाहरण छ । संविधान संशोधन कांग्रेस–एमालेको मात्र विषय होइन, माओवादी र मधेसी दलहरूको सहभागिता पनि त्यत्तिकै आवश्यक छ । संविधान बनाउँदा महत्त्वपूर्ण भूमिका निर्वाह गरेकाले संविधान संशोधनमा पनि मूलतः माओवादीको सहभागिता अपेक्षित रहन्छ । यस जिम्मेवारीबाट पन्छिएर खाली सत्तामा मात्र ध्यान केन्द्रित गर्ने र आवश्यक काममा खोंचे थाप्ने काम गरेमा माओवादीको जनमत थप गुम्छ ।मुख्य दलहरूको ध्यान २०८४ को आमनिर्वाचनमा छ । दुई वा दुईभन्दा बढी पार्टी मिल्दा आफ्नो एजेन्डाअनुरूप काम गर्न पाइएन भन्ने अर्थमा आफूलाई बहुमत चाहियो भनेर दलहरूले मिसन–८४ भनिरहेका छन् । तर, विद्यमान मिश्रित निर्वाचन प्रणालीअन्तर्गत कुनै पनि दलले एक्लै बहुमत ल्याउने सम्भावना छैन । २ सय ७५ सदस्यीय प्रतिनिधिसभामा प्रत्यक्षतर्फ निर्वाचन हुने १ सय ६५ सिटमा कुनै दलले बहुमत अर्थात् ८३ सिट जितेछ भने पनि समानुपातिकतर्फका १ सय १० सिटमा ५० प्रतिशत मत कुनै दलले ल्याउन सक्दैन । २०१५ सालदेखिको निर्वाचन इतिहास हेर्ने हो भने नेपालमा आजसम्म कुनै एक दलले ४० प्रतिशत मत कटाउन सकेको छैन । २०७९ को निर्वाचनमा सबभन्दा बढी जनमत प्राप्त गर्ने एमालेले जम्मा २६.९५ प्रतिशत मत हासिल गरेको छ ।नेपाली समाज राजनीतिक रूपमा मूलतः स्थिर नै रहेकाले बीच–बीचमा आउने उतार–चढावका बाबजुद कुनै दलको अत्यधिक मत बढ्ने वा कुनै दलको अत्यधिक मत घट्ने हुँदैन । ०६४ मा देखापरेको माओवादीको र ०७९ मा देखा परेको रास्वपाको मत कांग्रेस–एमालेप्रतिको असन्तुष्टिभन्दा धेरै बढी होइन । त्यसैले अबको निर्वाचनमा पनि मूलतः कांग्रेस र एमालेबीच प्रतिस्पर्धा हुन्छ, जसमा धेरै ठूलो अन्तर हुने सम्भावना हुन्न । यस्तो अवस्थामा मिलीजुली सरकारले गराएको निर्वाचनबाट पनि मिलीजुली सरकार बन्नेबाहेक अरू तात्त्विक फरक पर्दैन भन्ने सुनिश्चित भएपछि देशमा परिवर्तनको आशा स्वतः कमजोर हुन्छ । यसलाई चिर्नका लागि विद्यमान मिश्रित निर्वाचन प्रणाली परिवर्तन गरेर तल्लो सदन प्रत्यक्ष निर्वाचित र माथिल्लो सदन समानुपातिक बनाउनुपर्छ । यसका लागि तल्लो सदनको संख्या १ सय ६५ कायम राखेर समानुपातिकता र समावेशिता कायम राख्नका लागि माथिल्लो सदनको आकार बढाउन सकिन्छ ।राज्यको क्षमता बढ्नुको साटो घटिरहेको छ । मुस्किलले कुल बजेटको २० प्रतिशत पुँजीगत खर्च छुट्याइन्छ । चालू आर्थिक वर्षको कुरा गर्दा ११ महिनामा जम्मा ४० प्रशिशत खर्च भएको छ । बाँकी एक महिनामा तानतुन गरेर २० प्रतिशत नै खर्च भएछ भने पनि ६० प्रतिशतको हाराहारी मात्र पुग्छ । तर, राज्यको तर्फबाट अनुत्पादक क्षेत्रको खर्च भने बढिरहेको छ । हाम्रो संविधान अधिकारमुखी अवधारणाबाट बनेका कारण एकपछि अर्को उस्तै खालका संरचनाहरू छन् ।१० वर्षको अनुभवले ती संरचनाहरूको औचित्य पुष्टि हुने कुनै आधार देखिँदैन । लोकसेवा आयोग, अख्तियार दुरुपयोग अनुसन्धान आयोग र निर्वाचन आयोगबाहेकका बाँकी नौवटा आयोगलाई मिलाएर एउटै राष्ट्रिय समावेशी आयोग बनाउँदा पुग्छ । महिला, दलित, थारू, मधेसी, मुस्लिम आदिको प्रतिनिधित्व रहने गरी एउटै आयोग बनाएर त्यसबाट काम गर्दा हुन्छ । बढीभन्दा बढी राजनीतिक नियुक्ति हुने निकायहरू रहँदा त्यहाँ कस्ता–कस्ता मानिस कसरी पुग्छन् भन्ने थाहा भएकै छ । साथै, ती संरचनाहरू सम्बन्धित समुदायका लागि ठोस केही गर्नेभन्दा पनि आफ्नै सेवा–सुविधाका लागि झगडा गर्ने अखडाका रूपमा परिणत भइरहेको अनुभवलाई पनि ध्यानमा राख्नुपर्छ ।अहिले संघीयताको विकल्प खोज्न सम्भव छैन । समावेशितालाई पनि प्रतिकूल रूपमा चलाउन पर्दैन । तर, यी विषयलाई व्यवस्थित गर्ने होइन भने लोकतान्त्रिक गणतन्त्रलाई यिनैको भारले किचेर घाइते बनाउँछ । संघीयता नै खराब हो र संघीयताकै कारण यी सबै विकृतिहरू आइरहेका छन् भन्ने तर्कलाई निस्तेज पार्न पनि संघीयतामा सुधार र परिमार्जन आवश्यक छ । राज्यलाई चुस्त बनाउन संविधान संशोधन नगरेरै गर्न सकिने कामहरू सरकारले तदारुकता देखाउँदा मात्र पनि नागरिकमा देखा परेको निराशा र आक्रोश केही हदसम्म मत्थर पार्न सकिन्छ । सरकारले उस्तै प्रकृतिका, दोहोरिएका र असान्दर्भिक भएका सरकारी निकायहरूका सम्बन्धमा पुनरावलोकन अघि बढाउनु सुखद् छ । खर्च कटौतीसम्बन्धी सरकारले बनाएको आयोगको सिफारिसमा प्रधानमन्त्री तथामन्त्रिपरिषद्को कार्यालयले यससम्बन्धी गृहकार्य अन्तिम चरणमा पुर्‍याएको खबरसँगै सरकारी निकायहरूको दोहोरोपना हट्ने विश्वास गर्न सकिन्छ । लहड र दबाबका भरमा धमाधम खोलिएका निकायहरूको न कुनै प्रयोजन स्थापित भएको छ न त कुनै उपलब्धि छ ।उदाहरणका लागि– प्रत्येक सरकारी निकायले आफूलाई आवश्यक पर्ने विज्ञापन/सूचना आफैं जारी गर्छन् तर व्यक्ति विशेषलाई निरन्तर जागिर खुवाउनका लागि सञ्चार मन्त्रालयका मातहतमा विज्ञापन बोर्ड कायम छ । गृहकार्यअनुसार करिब ५ सयवटा यस्ता सरकारी निकाय अनावश्यक छन् भन्ने निष्कर्ष छ । केही नेपाल कानुन संशोधन विधेयक ल्याएर जति सक्दो यस्ता निकायहरूलाई खारेज, समायोजन वा हस्तान्तरण गर्न सकिन्छ, त्यति छिटो शासकीय प्रणालीमा सुधारका लागि योगदान पुग्छ ।आम रूपमा नागरिकमा निराशा बढ्दो छ । कुनै एक नेता वा दल विशेषका कारण होइन, सिंगो राज्य प्रणाली नै प्रभावकारी नभएको अनुभव बढिरहेको छ । नेपालमा राजनीतिक प्रयोगका अनेक बान्कीहरू एकपछि अर्को गर्दै असफल हुँदै आएका छन् । २००७ सालयताको मात्रै हिसाब गर्दा पनि राजाको प्रत्यक्ष शासन, संवैधानिक राजतन्त्र, संसदीय शासन, सर्वदलीय सरकारदेखि गैरराजनीतिक सरकारसम्मका प्रयोगहरू असफल हुँदै विगत १७ वर्षयता गणतन्त्रात्मक शासन प्रणाली छ । शासन व्यवस्थामा नागरिक चेतना, सहभागिता र अधिकारका हिसाबले सबभन्दा उन्नत व्यवस्था गणतन्त्र हो भन्नेमा कुनै शंका छैन ।एक्काइसौं शताब्दीमा नागरिकलाई रैती, दास र प्रजामा फर्काउने दुष्प्रयास सफल हुने कुनै सम्भावनाका बारेमा कुनै स्वाभिमानी नागरिकले सोच्न पनि सक्दैन । तर, व्यवस्थामा पलाएका ऐंजेरुले यसको सुन्दरतालाई नै कुरूप बनाइरहेको यथार्थलाई चाहिँ नजरअन्दाज गर्न मिल्दैन । तसर्थ, जुत्ताले कहाँ दुखाएको छ भन्ने कुरा लगाउने मान्छेलाई थाहा हुन्छ । गणतान्त्रिक संविधानअन्तर्गत सरकारमा जान कोही बाँकी छैन । कांग्रेस, एमाले र माओवादीले पालैपालो नेतृत्व गरेका छन् भने जनता समाजवादी पार्टी, रास्वपादेखि राप्रपासम्म सरकारमा सामेल भएका छन् । सत्तामा बस्दा खासै समस्या नदेख्ने तर बाहिर आएपछि मुलुक समस्यै समस्याले भरिएको देख्ने प्रवृत्तिबाट मुक्त भएर लोकतान्त्रिक गणतन्त्रलाई सुदृढ गर्न मुख्य दलहरू एक ठाउँमा उभिनुपर्छ ।राजनीतिक दल भएकाले निर्वाचनमा ध्यान केन्द्रित हुनु अन्यथा कुरै भएन । तर, नयाँ निर्वाचनमा पुरानै मुद्दा बोकेर जाँदा जनतामा व्याप्त आक्रोशलाई चिर्न सकिन्न । निश्चय नै लोकप्रियतावादी (पपुलिस्ट) हरूको आयु धेरै हुन्न । तर तिनले निर्वाचनमा हिसाब तल–माथि पार्न चाहिँ सक्छन् । दृश्यमा नभएका, गणनामा नपरेका र राजनीतिक अस्तित्व स्थापित नभएकाहरूले पनि जनताको निराशा र आक्रोशलाई भजाएर निर्वाचन परिणामलाई प्रभावित गराइदिन सक्छन् भन्ने उदाहरण हामीले देखिसकेका छौं । भलै बर्खामा आएको भल जस्तो, त्यस्तो प्रभाव अर्को निर्वाचनसम्म पुग्दा सुक्छ तर मूलधारका दलहरूले नयाँ मुद्दाहरूलाई नयाँ ढंगबाट सम्बोधन गर्ने होइन भने उनीहरूबाट अपहरण हुने खतरा रहन्छ ।त्यसैले २०८४ को निर्वाचनमा जानुभन्दा मुख्य दलहरूले गर्नुपर्ने मुख्य दुई काम छन्– राजनीतिक स्थायित्वका लागि संविधान संशोधन र राज्यको प्रभावकारिताका लागि शासकीय संरचनामा व्यापक परिमार्जन । यी दुई कामबिना मिसन–८४ मात्र भनिरहने हो भने त्यस निर्वाचनले जनतामा नयाँ उत्साह र आशा जगाउन सक्दैन । एउटा गठबन्धनको मिलीजुली सरकारका ठाउँमा अर्को गठबन्धनको मिलीजुली सरकार बन्दा त्यसबाट दिन कटाउने र सरकार भएको बारम्बार दाबी गरिरहनेबाहेक जंगी सुधारका कामहरूको अपेक्षा गर्न सकिँदैन ।संख्या र शक्तिका हिसाबमा एमाले र कांग्रेसको भन्दा बलियो सरकार नेपालमा सम्भव नै छैन । तर, प्रधानमन्त्री केपी शर्मा ओलीको लगातारको हुटहुटी, निरन्तरको मिहिनेत र परिणामुखी सरकार दिने प्रतिबद्धताले पनि अपेक्षित परिणाम दिन नसक्नुमा उहाँको कमजोरी होइन । एउटा गभर्नर नियुक्त गर्न डेढ महिना लाग्नेदेखि आफ्नो पार्टीका नेताहरूले सम्हालिरहेका मन्त्रालयका मातहतमा पनि अर्को पार्टीबाट राजनीतिक नियुक्ति दिनुपर्नेजस्ता प्रवृत्ति कुनै व्यक्ति विशेषका कमजोरीभन्दा पनि सरकारको संरचनाका परिणाम हुन् ।यस्तै प्रवृत्ति कायम रहने हो भने एकातिर सरकारले परिणाममुखी काम गर्न सक्दैन भने अर्कातिर नागरिकको छनोटका विकल्प मात्रै कम हुने खतरा रहन्छ । त्यसैले विशेषगरी एमाले–कांग्रेसले अगुवाइ गर्नमा ध्यान दिएर अरू पार्टीलाई पनि साथमा लिएर संविधान संशोधनमा हात हाल्नुपर्छ । गणतन्त्रमाथि खडा गर्न खोजिएको चुनौतीलाई गतिलो जवाफ दिने यस मौकालाई मुख्य दलहरूले उपयोग गर्नुपर्छ ।"
निर्णायक तहमा पुरुषकै आधिपत्य,"महिला प्रतिनिधित्वका विषयलाई लिएर मुलुकमा पटक–पटक राजनीतिक परिवर्तन आए पनि राज्यको निर्णायक तहमा महिला सहभागिता निराशाजनक छ । राजनीतिमा महिला नेताले गरेको योगदान र क्षमताका अनुपातमा महिलाले अधिकार र जिम्मेवारी कमै मात्र पाएका छन् । मुलुकको शासन व्यवस्था सञ्चालन गर्ने विभिन्न तह, क्षेत्र र राज्यका प्रमुख अंगमा महिलाको पुरुषसरह सहभागितामा मात्र होइन, जिम्मेवारी बाँडफाँटमा समेत विभेद छ ।नीति निर्माण तथा निर्णय प्रक्रियामा पुरुषको आधिपत्य रहँदै आएको छ । राजनीतिमा महिलाको सशक्त सहभागिता भएमा मात्र महिला अधिकार स्थापित गराउने अन्य माध्यम खुल्दै जान्छन् । हामीकहाँ भने राजनीतिको उच्च तहमै महिलाको अवस्था सबैभन्दा कमजोर छ ।हुन त देशले राष्ट्रपति, प्रधानन्यायाधीश, सभामुख, मुख्यसचिवजस्ता उच्च पदमा महिलालाई पाइसकेको छ । तर शासनको मुख्य बागडोर, जिम्मेवारी र उत्तरदायित्व सम्हाल्ने प्रधानमन्त्री बन्ने सौभाग्य महिलाले अहिलेसम्म पाउन सकेका छैनन् । पद र मर्यादाक्रममा राष्ट्रपति प्रधानमन्त्रीभन्दा माथि रहे पनि कार्य तथा जिम्मेवारीको हैसियतले प्रधानमन्त्री नै शक्तिशाली छन् । मन्त्रिपरिषद्को कार्यकारिणी शक्ति प्रधानमन्त्रीमा हुने र प्रधानमन्त्रीले नै मन्त्रिपरिषद् गठन गर्ने संवैधानिक व्यवस्था छ । अहिले केपी शर्मा ओली नेतृत्वको २५ सदस्यीय मन्त्रिपरिषद्मा महिला मन्त्रीको संख्या २ मात्रै छ ।राजनीतिक दलहरूले महिला सहभागिता बढाउने भन्दै आकर्षक घोषणापत्र बनाउँछन् तर महिलालाई जिम्मेवारी दिन भने उत्तिकै आनाकानी गर्छन् । मन्त्रिपरिषद, संसद् तथा राजनीतिक दलका केन्द्रीय पदमा महिलाको उपस्थिति निकै कम छ । संवैधानिक व्यवस्थामा भएका उपलब्धि भने नेपालको लैंगिक समानतावादी आन्दोलनको इतिहासमै उल्लेखनीय छन् । एक शताब्दीदेखि चलिरहेका अनवरत संघर्षपछि नेपालको संविधानमा मौलिक हकअन्तर्गत धारा ३८ मा ‘महिलाको हक’को व्यवस्था गरिएको छ । संविधानले लैंगिक समानतालाई जोड दिँदै संघ र प्रदेशमा ३३ प्रतिशत तथा स्थानीय तहमा ४० प्रतिशत महिला प्रतिनिधित्व सुनिश्चित गर्नुपर्ने व्यवस्था गरेको छ ।राजनीतिक दलले महिलालाई नेतृत्व दिने सवालमा गरेको विभेदले संविधानको समेत उल्लंघन भएको छ । स्थानीय तहमा महिलाको प्रतिनिधित्व ४१ प्रतिशत रहे पनि अहिलेसम्म बनेका कुनै पनि संघीय सरकारमा ३३ प्रतिशत महिला सहभागिता पुग्न सकेको छैन ।देशमा गणतन्त्र स्थापना भएपछि प्रधानमन्त्री पुष्पकमल दाहालको नेतृत्वमा गठित २४ सदस्यीय मन्त्रिमण्डलमा चार जना महिलाले मात्र मन्त्री बन्ने सौभाग्य पाएका थिए । संघीयताको कार्यान्वयन नहुँदै बनेको सरकारले पनि महिलालाई उति पत्याएको थिएन । नेपालको संविधान कार्यान्वयनमा जानुपूर्व गठित सरकारमा ३३ प्रतिशतको बाध्यकारी प्रावधान नै थिएन भने व्याहारिक अभ्यास त निकै परको कुरा हुन्थ्यो । त्यसबेलाका प्रधानमन्त्रीमध्ये माधवकुमार नेपालको पालामा ११.६३ प्रतिशत, झलनाथ खनालका पालामा २० प्रतिशत र बाबुराम भट्टराई नेतृत्वको सरकारमा २४.५ प्रतिशत महिलालाई मन्त्री बनाइएको थियो ।संविधान कार्यान्वयनमा गएपछि बनेका सरकारमा समेत महिलाको सहभागिता निराशाजन नै रह्यो । संविधान बनेपछि गठन भएको सरकारका प्रधानमन्त्री दाहालले २०७३ मा बनाएको २० सदस्यीय मन्त्रिपरिषद्मा एक जना र १४ राज्यमन्त्रीमा तीन जना महिला थिए । यसको एक वर्षपछि गठन भएको शेरबहादुर देउवा नेतृत्वको सरकारले ४४ सदस्यीय मन्त्रिपरिषद्मा नौ जना महिलालाई समेटेको थियो । २०७४ को निर्वाचनपछि गठन भएको वाम गठबन्धनको मन्त्रिमण्डलमा ४ जना महिला मन्त्री भएका थिए । २०७८ जेठमा संसद् विघटनपछि बनेको ओली नेततृत्वको सरकारमा दुई जना महिला मन्त्री थिए भने २०७८ सालमा शेरबहादुर देउवा नेतृत्वमा बनेको गठबन्धन सरकारको मन्त्रिपरिषद्मा ६ जना महिला मन्त्री भएका थिए । संविधानसभाको निर्वाचनपछि व्यवस्थापिका संसद्मा महिलाको प्रतिनिधित्व ३२.८ प्रतिशत पुग्यो । सन् २००७ पछि सबैभन्दा बढी १५ प्रतिशत महिला मन्त्री बनेका छन् भने सबैभन्दा कम ४ प्रतिशत ।नेपालमा वि.सं २००४ सालमा नेपाल महिला संघको स्थापना गरी महिलाले मतदान गर्न पाउने अधिकारका लागि आन्दोलन गरेका थिए । फलस्वरूप २००९ सालमा सम्पन्न स्थानीय निर्वाचनमा एक महिला सदस्य साधना प्रधान प्रतिनिधि चुनिएकी थिइन् । २०१५ सालमा भएको संसदीय निर्वाचनमा प्रत्यक्ष भाग लिन र १ सय ९ सदस्यमध्ये एक जना महिला द्वारिकादेवी ठाकुरानी संसद्को प्रतिनिधि बनेकी थिइन् । द्वारिकादेवी ठकुरानी बीपी कोइरालाको मन्त्रिमण्डलमा पहिलो महिला मन्त्री भइन् ।राजनीतिमा महिलालाई आरक्षण कोटाका आधारमा प्रतिनिधित्व छुट्याउने प्रचलन छ । प्रजातन्त्र स्थापनाको लागि खटिएका प्रभावशाली नेतृहरू शैलजा आचार्य, सहाना प्रधान, मंगलादेवी सिंहलाई समेत २०४८ को आमनिर्वाचनमा ५ प्रतिशत आरक्षणबाट टिकट दिइएको थियो । राजनीतिक क्षेत्रका काम–कारबाही ऐन, नियम, नीतिका आधारमा सञ्चालन हुनुको बदला अधिकार प्राप्त अधिकारीको इच्छा वा आकांक्षाका आधारमा सञ्चालन हुने गरेको गुनासो सुनिन्छ । राजनीति माथिल्लो तहका नेताको तोक, आदेश र टिप्पणीबाट चल्ने हुँदा विश्वसनीय, प्रभावकारी र नतिजामुखी हुन नसकेको हो । प्रणालीका आधारमा सञ्चालन नहुनु पनि राजनीतिको मुख्य कमजोरी हो । नीति नियम आफैं बनाउने र त्यसको उल्लंघन पनि आफूहरूले नै गर्ने प्रवृत्ति राजनीतिज्ञमा छ । महिलालाई मन्त्री वा सांसद बनाउन मात्रै होइन, पार्टीको नेतृत्व र निर्णायक तहको जिम्मेवारी दिन पनि कन्जुस्याइँ गरिन्छ ।महिला उच्च तहमा पुग्दैमा एकाएक उपलब्धि हासिल हुने पक्कै होइन । तर, कस्तो व्यक्ति सो तहमा पुग्यो र उसको अधिकार के छ र उसले के उल्लेखनीय काम गर्‍यो भन्ने कुराले ठूलो महत्त्व राख्छ । अवसर पाएर निर्णायक तहमा पुगेकाहरूबाट कस्तो उपलब्धि भयो ? महिलाको उत्थानमा कस्तो प्रभाव पर्‍यो भन्नेबारे पनि बहस हुनुपर्छ ।कतिपय महिला नेतृहरूले आफूले उठाएका एजेण्डा सधैं ओझेलमा परेको बताउँछन् । उनीहरू पार्टीले गर्ने हरेक निर्णय पुरुषबादी सोचबाट ग्रस्त भएर गरिने हुँदा काम गर्न नसकेको तर्क गरेर उम्किन्छिन् । पितृसत्ताको बलमा महिला अधिकारको जग बसाल्न खोज्दा खास अधिकार पाउनुपर्ने वर्गको अधिकारसमेत कुण्ठित भएको छ । अधिकार र प्रतिस्पर्धाका नाममा एकअर्काको अस्तित्वमाथि नै प्रश्न उठाउने गरी गरिने आलोचनाले राम्रो नतिजा दिंदैन । समस्या परेका बेला एकअर्कामा दोषारोपण गरेर उम्कने राजनीतिक प्रवृत्ति र व्यवहारकै कारण समाज समतामूलक होइन, झन् विभेदकारी बन्दै गएको छ ।महिला–पुरुषको समविकास, सामाजिक न्याय स्थापना र महिलाविरुद्धका विभेद अन्त्य गर्न सरकार एवं राजनीतिक दल जिम्मेवार हुनैपर्छ । राजनीतिमा महिलाको संख्यात्मक मात्र नभई गुणात्मक परिवर्तन नभएसम्म पहुँचवालाले मात्र अधिकार प्राप्त गर्न सक्छन्, कमजोर वर्ग सधैं पछाडि नै रहन्छ । जिम्मेवारी र अधिकारबिनाको पदले उल्लेखनीय काम गर्न दिंदैन । आफ्ना पुरुष सहकर्मीसँग बराबरीको हैसियत हासिल गर्न तथा समान रूपमा अधिकार एवं शक्तिको अभ्यास गर्नका लागि महिलाले दशकौंदेखि संघर्ष गरिरहेका छन् । तर सोही अनुरूपको अवसर पाएका छैनन् । महिलाले राजनीतिमा उँचो स्थान हासिल गर्न र उदाहरणीय भूमिका स्थापित गर्न अब्बल नेतृत्व शैलीको विकास गर्न आवश्यक छ ।नयाँ सार्वजनिक व्यवस्थापन, लोकतन्त्र, समावेशिता र बहुलवादको अभ्यास हुन थालेको हाम्रो मुलुकमा महिलाले कार्यकारी पद र अर्थपूर्ण भूमिकाका लागि गरेको प्रयास अझै पुगेको छैन । केही महिला संख्यामा देखिने गरी उच्च तहमा पुग्दैमा आममहिलाको हित, सशक्तिकरण, सामाजिक परिवर्तन र विकास हँॅदैन । महिलाको संख्यात्मक सहभागिता बढाउन मात्र नभई सो ठाउामा पुगेकाहरूलाई महत्त्वपूर्ण जिम्मेवारी दिन र सो अनुरूपको क्षमता अभिवृद्धि गर्नेतर्फ ध्यान दिनु जरुरी छ ।महिलालाई अधिकार र जिम्मेवारी दिएजस्तो गर्ने तर उसको क्षमताको सही मूल्यांकन नगर्ने प्रवृत्तिमा सुधार नभएसम्म महिलाको गुणात्मक विकास हुँदैन । समाधानका उपाय खोज्नुअघि खास कमजोरी कहाँनेर छन्, त्यो पत्ता लगाउनुपर्छ । नीतिगत रूपले अधिकारसम्पन्न भएर पनि व्यावहारिक रूपले महिलाको नेतृत्वलाई किन उपेक्षा गरिएको छ ? पहिले यसको जड खोज्नु जरुरी छ । सिद्धान्त र व्यवहारबीचको खाडल पत्ता लगाई त्यसमा अन्तर्निहित कारकतत्व केलाउनु पर्छ । कमजोरी पहिचान भएपछि उचित विश्लेषणसहित सम्बोधन गर्न सके मात्रै राजनीति लगायत अन्य क्षेत्रमा महिला अधिकार स्थापित गर्न सकिन्छ ।"
न्याय प्रणालीलाई न्याय गर्न न्याय परिषद्को सक्रियता अपरिहार्य,"तल्लो तहका अदालतका फैसलालाई माथिल्ला अदालतले पुनरावलोकन गर्नु नियमित प्रक्रिया भए पनि कतिपय मुद्दाको उल्ट्याइ भने अस्वाभाविक भएको महसुस कानुनका जानकार र सर्वसाधारणले समेत गर्न सक्छन् । पूर्वमन्त्री मोहम्मद आफताब आलम जोडिएको मुद्दा त्यस्तै सन्दर्भ हो ।बम विस्फोटमा घाइते भएकालाई जिउँदै इँटाभट्टामा जलाएको आरोपलाई जिल्ला अदालतले ठहर गर्दै जन्मकैदको फैसला सुनाएको भए पनि उच्च अदालतले दिएको सफाइले प्रश्न उठाएको छ । मानवीय संवेदना नै हल्लाउने घटनामा अदालतबाट आएको फैसला स्वाभाविक छैन भनेर आममानिसको प्रतिक्रियालाई बेवास्ता गरेर न्यायिक क्षेत्र मौन बस्न मिल्दैन । यसले अदालतप्रतिको भरोसा र सम्मान कमजोर बनाउँछ । तसर्थ उच्च अदालतका न्यायाधीशद्वय खुसीप्रसाद थारू र अर्जुन महर्जनका सन्दर्भमा न्याय परिषद्ले छलफल गर्नु र उचित निष्कर्ष दिनु अपेक्षित हुन्छ ।२०६४ चैत २८ गते हुँदै गरेको संविधानसभाको निर्वाचनमा कांग्रेसका तर्फबाट उम्मेदवार रहेका आलमले विपक्षी पार्टीका मतदातालाई त्रसित बनाई बुथ कब्जा गरेर निर्वाचन जित्ने उद्देश्यसहित बम बनाउने योजना बनाएका थिए । सोहीअनुसार चैत २७ गते रौतहटको साबिक राजापुर फरदहवा–४ स्थित कांग्रेस नेता तथा आलमका काका शेख इद्रिसको गोठमा बम बनाउने क्रममै विस्फोट भएको थियो । त्यस क्रममा घाइते भएका यमुनामाई गाउँपालिकास्थित सरुअठा गाउँका पिन्टु भन्ने त्रिलोकप्रताप सिंह राजपुत र ओसी अख्तर मियाँलाई जिउँदै राजा इँटा उद्योगको चिम्नीभट्टामा हालेर मारेको आरोप छ । बम बनाउन जोडिएकादेखि घाइतेलाई चिम्नीभट्टामा हाल्दै गरेको घटनासम्मका फरकफरक प्रत्यक्षदर्शीको बयान तथा परिस्थितजन्य प्रमाणले घटना भएको र त्यसमा आलमको संलग्नतालाई बलियो आधार दिन्छन् ।आलमकै इँटाभट्टामै मजदुरी गर्ने र त्यस दिन ज्याला लिन पुगेका गौरीशंकर राम चमारले इद्रिसको गोठमा एक दर्जन जति मानिस बसिरहेको देखेको र त्यसै समयमा विस्फोट हुँदा आफू पनि घाइते भएको अदालतमा बयान दिएका छन् । विस्फोट भएपछि त्यहाँ पुगेका शिव साह कानुले घटनास्थलमा मानिसहरू यत्रतत्र भएको देखेको र त्यहीँ आलमलगायतलाई पनि देखेको तर आफूलाई त्यहाँबाट गालीगलौज गरी पठाएको बयान दिएका छन् ।त्यस्तै, सराजुल मियाँले बम विस्फोटमा १/२ जनाको मृत्यु भएको, अन्य घाइते भएको र घाइते भएका पिन्टु र अख्तर मियाँसमेतलाई ट्र्याक्टरमा हाली इँटाभट्टातर्फ लगेकोमा मानिसहरू कराएको सुनेको र पछि ट्र्याक्टरबाट बोराहरू उठाई चिम्नीमा फालेको देखेको भनेका छन् । राजा इँटा उद्योगमै काम गर्ने राजेशप्रसाद सहनीले २०६४ चैत २७ गते राति विस्फोट, मानिसहरूको खेलाबैला, चिच्याहट भागदौड र ट्र्याक्टरको आवाजका कारण आफ्नो निद्रा खुलेको र उठेर हेर्दा नेता मोहम्मद आफताब आलम, उनका भाइ मोहम्मद महताब आलम, बद्री सहनीलाई देखेको र बोरामा ल्याएका मानिसहरूलाई पालैपालो निकालेर इँटा पकाउने भुंग्रोमा हालेको देखेको बताएका छन् ।यस्ता फरकफरक बयानले पनि आलमको संलग्नताको बलियो आधार दिन्छन् । किनकि यो कोही व्यक्तिले लगाएको आधारहीन आरोप होइन । प्रत्यक्षदर्शीहरू प्रशस्तै रहेका, घाइते भएका, इँटाभट्टामा हालिएका भनिएकाको जिउँदै रहेको हुन सक्ने अन्य प्रमाण नरहेको जस्ता बलिया आधार छन् । यो विवरण स्थापित सत्य त हो नै, यसलाई जिल्ला अदालतले समेत प्रमाणका रूपमा लिइसकेको छ । साथसाथै, घटना सर्वोच्च अदालतको १६ जेठ २०६९ र ६ असार २०७६ को अनुसन्धान गर्ने आदेशको अन्तर्यमा पनि घटना भएकै देखिन्छ ।बलियो तथ्य प्रमाणलाई एकातिर पन्छाएर उच्च अदालतले गरेको फैसलाले आलम रिहा भइसकेका छन् । उनले आफूले न्याय पाएको दाबी गर्नु स्वाभाविक छ । तर यस घटनामा स्वयं न्याय प्रणाली पनि न्याय खोजिरहेको अवस्था छ । त्यसको निरुपण आवश्यक छ । पहिलो, पदीय आचरणविपरीत गतिविधिमा संलग्न भएकादेखि सार्वजनिक रूपमै विवाद र आलोचना भएका फैसला दिने न्यायाधीशमाथि न्याय परिषद्ले छानबिन गर्ने अभ्यास छ । कतिपयलाई न्याय परिषद् सचिवालयमा काजमा पनि तानिन्छ । यद्यपि छानबिन सुरु भएपछि न्यायाधीशहरूले राजीनामा दिने गरेको पाइन्छ ।गोर्खा ब्रुअरीको कर विवादसम्बन्धी मुद्दामा क्षेत्राधिकार मिचेर आदेश दिएका उच्च अदालत पोखराका तत्कालीन न्यायाधीशत्रय जीवनहरि अधिकारी, नरबहादुर शाही र रामचन्द्र यादवलाई न्याय परिषद्मा झिकाई छानबिन गर्न सर्वोच्चले दिएको आदेशअनुसार परिषद्ले छानबिन गरेको थियो । तर अधिकारी र यादवले बीचमै राजीनामा दिएका थिए । शाहीको हकमा भने ‘खराब आचरण’ को निष्कर्ष निकाल्दै बर्खास्तको सिफारिस गरिएको थियो ।दोस्रो, फैसला दिने न्यायाधीशद्वय थारू र महर्जनबाट न्यायिक विचलन भएको भन्दै उनीहरूमाथि छानबिन गरी कारबाही गर्नुपर्ने माग गर्दै मृतक त्रिलोकका पिता श्रीनारायण सिंहले न्याय परिषद्मा निवेदन दर्ता गराएका छन् । न्यायालयमाथिको विश्वास कायमै राख्नका लागि पनि विवादास्पद न्यायाधीशमाथिको छानबिन एउटा बलियो उपक्रम हो । त्यसका लागि न्याय परिषद् अध्यक्ष प्रधानन्यायाधीश प्रकाशमान सिंह राउतले बैठक बोलाउनु र छानबिनको प्रक्रिया अघि बढाउनु उचित हुन्छ । जुन फैसला सार्वजनिक रूपमै विवादमा परिरहेको छ, त्यसबाट न्याय परिषद् निरपेक्ष बस्नु स्वाभाविक होइन ।"
फ्रेन्चाइज महिला लिग भलिबल भदौमा,"काठमाडौँ — फ्रेन्चाइज महिला भलिबल लिगको दोस्रो संस्करण भदौ तेस्रो साता हुने भएको छ । आयोजक इन्फिनिटी ड्रिम्स प्राालिले शुक्रबार दोस्रो वात्सल्य एभरेस्ट महिला भलिबल लिग (ईडब्लूभीएल) को औपचारिक मिति घोषणा गरेको छ । प्रतियोगिता भदौ २० देखि २८ सम्म काठमाडौंमा आयोजना गरिने इन्फिटिनीले जनाएको छ ।उक्त मितिमा प्रतियोगिता गर्न नेपाल भलिबल संघले औपचारिक स्वीकृति प्रदान गरेकाले त्यसअनुसार तयारी अगाडि बढाइएको इन्फिनिटीका ड्रिम्सकी सीईओ स्नेभी चापागाईंले जानकारी गराएकी छन् ।‘अब पालो महिलाको’ भन्ने नाराका साथ आयोजित प्रतियोगिताको पहिलो संस्करणको उत्साहजनक सफलताले दोस्रो संस्करणमा चााडोभन्दा चााडो तयारी थाल्न प्रेरित गरेको उनले बताइन् । नेपालको राष्ट्रिय खेल रहेको भलिबलको महिला लिग सुरु हुनु नेपाली महिला खेलकुद क्षेत्रमै एक नयाा अध्याय थालनी भएको आफूहरूले महसुस गरेको सीईओ चापागाईंको भनाइ थियो ।प्रतियोगितामा पहिलो संस्करणमा जस्तै यसपालि पनि ६ फ्रेन्चाइज टिमको सहभागिता रहनेछ । हरेक टिमले ३ विदेशी खेलाडी अनुबन्ध गर्न पाउने छ । गत वर्ष ९ राष्ट्रका खेलाडीले एभरेस्ट महिला लिग खेलेका थिए । भारत, अमेरिका, ग्रिस, रुस, थाइल्यान्ड, टर्की, बुल्गेरिया, ट्युनिसिया र काजकिस्तानका खेलाडी विभिन्न टिममा अनुबन्धित थिए ।यो महिला भलिबलको फ्रेन्चाइज लिगमा एसियाकै पहिलो रहेको आयोजकको दाबी छ । नेपालका प्रतिभाशाली महिला भलिबल खेलाडीलाई प्रोत्साहन गर्न र व्यावसायिक बनाउन प्रतियोगितामा महत्वपूर्ण भूमिका खेल्ने विश्वास लिएको चापागाईंले बताइन् । प्रतियोगिताको साबिक विजेता कर्णाली यश्विज हो ।"
थ्रीस्टारको रेलिगेसन अन्योल,"काठमाडौँ — नेपाली फुटबलवृत्तलाई विश्वास गर्ने हो भने यो देशकै सर्वाधिक लोकप्रिय क्लब थ्रीस्टार रेलिगेसनमा परेको छ । टोलीले सहिद स्मारक ‘ए’ डिभिजन लिगको हैसियत गुमाएको छ । अब तीनपल्टको माथिल्लो डिभिजनको लिग च्याम्पियनले ‘बी’ डिभिजन खेल्नुपर्नेछ । यसबारे अखिल नेपाल फुटबल संघ (एन्फा) को तर्फबाट कुनै आधिकारिक जानकारी भने बाहिर आएको छैन ।यदि यो सत्य हो भने यसको प्रभाव नेपाली फुटबलमा भयावहका रूपमा रहन सक्नेछ । थ्री स्टारले ०५४, ०५१ र ०६९ मा ‘ए’ डिभिजन जितेको थियो । सहिद स्मारक लिग ‘ए’ डिभिजनको पछिल्लो संस्करण दुई वर्षअघि भएको थियो । त्यसैको अन्तिम खेलमा थ्रीस्टारले जावलाखेल युथ क्लबलाई १–० ले पराजित गर्दै रेलिगेसन टारेको थियो ।यही नतिजाका कारण विभागीय टोली एपीएफ क्लब भने घटुवामा परेको थियो । त्यसपछि एपीएफले त्यस खेलमा थ्रीस्टारले अवैधानिक खेलाडी उतारेको भनेर उजुरी दिएको थियो । थ्रीस्टारमाथि भिसा अवधि सकिएका दुई विदेशी खेलाडी उतारेको आरोप लागेको थियो । त्यही उजुरीका आधारमा एन्फाको अनुशासन कमिटीले थ्रीस्टार र सम्बन्धित खेलाडीलाई मात्र कारबाही गरेको थियो । तर अहिले अपिल कमिटीले त्यस निर्णयलाई उल्टाएर अवैधानिक खेलाडीका कारण देखाउँदै थ्रीस्टार जावालखेलको हातबाट ३–० ले पराजित भएको निर्णय सुनाएको छ । त्यसअनुसार पाटनको यो सफल क्लब अब ‘बी’ डिभिजनमा झर्नेछ । यही निर्णयसँगै एपीएफ भने ‘ए’ डिभिजनमा कायम रहनेछ ।क्लबहरूले पाएनन् एएफसी लाइसेन्सअबको सिजन नेपालका कुनै पनि क्लबले एसियाली फुटबल महासंघ (एएफसी) अन्तर्गतका प्रतियोगिता खेल्ने छैनन् । ती प्रतियोगिता खेल्न आवश्यक क्लब लाइसेन्सप्राप्त गर्न नसकेपछि यो खराब स्थिति तयार भएको हो । गत सिजन चर्च ब्वाइज युनाइटेडले यस्तो लाइसेन्स प्राप्त गर्दै एएफसी च्यालेन्ज लिगको प्लेअफ खेलेको थियो । एएफसीले क्लब सञ्चालनका लागि आवश्यक न्युनतम आवश्यकता पूरा गरेपछि मात्र क्लब लाइसेन्स प्रदान गर्छ । यसपल्ट नेपालमा सहिद स्मारक लिग ‘ए’ सिजन नभएको हुनाले पनि एएफसीका प्रतियोगितामा सहभागितालाई लिएर प्रश्न कायम थियो । अब कुनै पनि नेपाली क्लबले लाइसेन्स नै नपाएपछि यो दुविधा पनि हटेको छ ।"
अकल्यान्डमाथि बेनफिकाको ६ गोल,"काठमाडौँ — बेनफिकाले क्लब वर्ल्डकपमा शुक्रबार अकल्यान्ड सिटीलाई ६–० ले पराजित गरेको छ ।समूह ‘सी’ को खेलमा यसअघि अकल्यान्ड बायर्न म्युनिकको हातबाट १२–० ले पराजित भएको थियो । हारसँगै अकल्यान्डको प्रतियोगितामा चुनौती पनि समाप्त भएको छ ।बेनफिकाका लागि भने एन्जेल डि मारियाले दुई गोल गरे । समूह ‘डी’ भने फ्लेमिङ्गोले चेल्सीलाई ३–१ ले पराजित गरेको छ । चेलसीले पेड्रो नेटोको गोलले अग्रता लिएयता त्यसलाई कायम राख्न सकेन् । फ्लेमिङको तर्फबाट ब्रुनो हेनरिक, डानिलो र वालेस यानले एक एक गोल फर्काए ।चेल्सीले ६८ मिनेटयता १० खेलाडीमा सीमित भएर खेलेको थियो । निकोलस ज्याक्सन रातो कार्डमा मैदान छाड्न बाध्य रहे । यस्तै यस समूहको अर्को खेलमा इस्परेन्सले लस एन्जलस एफसीलाई १–० हराएको छ ।"
एसियन कप खेल्ने महिला टोली छनोट,"काठमाडौँ — नेपाली राष्ट्रिय महिला टोलीका मुख्य प्रशिक्षक प्याट्रिक डे वाइल्डले शुक्रबार एसीसी एसियन कप छनोट खेल्ने २३ सदस्यीय राष्ट्रिय टोली चयन गरेका छन् ।तास्कन्दमा हुने एसियन कप छनोटमा नेपालले लाओस, श्रीलंका र घरेलु टोली उज्वेकिस्तानको सामना गर्नेछ । समूह ‘एफ’ मा रहेको नेपालले जुन २९ मा लाओसविरुद्ध पहिलो खेल खेल्नेछ ।त्यस समूहको विजेताले अस्ट्रेलियामा हुने एसिया कपमा खेल्नेछ । घोषित टिमको गोलरक्षकमा एन्जिला तुम्बापो सुब्बा, उषा नाथ र अञ्जना रानामगर छन् । डिफेन्डरमा गीता राना, निशा थोकर, समिक्षा घिमिरे, मनमाया दमाई, प्रतीक्षा चौधरी, विमला विक, पूजा राना र अमृत जैसी छन् ।मिडफिल्डरमा विमला चौधरी, अनिता बस्नेत, रेनुका नगरकोटे, प्रीति राई, सरु लिम्बू, सविता रानामगर र सरस्वती हमाल परेका छन् । फरवार्डमा भने सावित्रा भण्डारी, रश्मिकुमारी घिसिङ, चन्द्रा भण्डारी, अनिता केसी र रेखा पौडेल छन् ।"
हेटौंडामा महिला भलिबल आजदेखि,"मकवानपुर — नेपाल स्पोर्ट सेन्टर (नेकोस) को आयोजनामा शनिबार हेटौंडामा राष्ट्रिय नेकोस कप महिला भलिबल प्रतियोगिता हुनेछ ।राष्ट्रिय महिला भलिबलको सम्पूर्ण तयारी पूरा भएको आयोजकले शुक्रबार हेटौंडामा पत्रकार सम्मेलनमार्फत जानकारी दिएको छ । हेटौंडा–४ हुप्रचौरस्थित भलिबल कोर्टमा हुने प्रतियोगितामा नेपाल पुलिस क्लब, नेपाल एपीएफ क्लब, न्यु डायमन्ड युथ स्पोर्ट्स क्लब, मधेश, गण्डकी र बागमती प्रदेश गरी ६ टोलीको सहभागिता रहने आयोजक नेपाल स्पोर्ट सेन्टरका अध्यक्ष अनिलकुमार रिजालले बताए ।विजेताले ५ लाख, उपविजेताले ३ लाख, तेस्रो हुनेले एक लाख र चौथो हुने टिमले ५१ हजार रुपैयाँ पुरस्कार प्राप्त गर्नेछन् । विधागत उत्कृष्ट हुने खेलाडीलाई जनही ५ हजार रुपैयाँ पाउनेछ । असार ११ सम्म हुने प्रतियोगिता लिगकम नकआउटको आधारमा हुनेछ । ‘प्रत्येक वर्ष आयोजना गर्ने गरी सुरु गरिएको यस नेकोस खेलकुद प्रतियोगितालाई आगामी वर्षमा पनि निरन्तरता दिने योजना छ,’ अध्यक्ष रिजालले भने, ‘प्रतियोगिताको सम्पूर्ण तयारी पूरा भएको छ ।’ महिला भलिबल प्रतियोगिताको शनिबार हेटौंडा उपमहानगरका मेयर मीना लामाले उद्घाटन गर्नेछन् ।हेटौंडामै महिला भलिबलसँगै नेकोस राष्ट्रिय रोलर स्केटिङ प्रतियोगिता पनि हुने भएको छ । स्केटबोर्ड प्रतियोगिता विजेताले १० हजार, उपविजेताले ५ हजार र तेस्रो हुनेले ३ हजार प्राप्त गर्ने आयोजकले जनाएको छ । दुवै प्रतियोगिताका लागि करिब ८० लाख रुपैयाँ खर्च हुने प्रचार संयोजक सफल अधिकारीले बताए ।"
‘उत्साहजनक स्कटल्यान्ड टुर’,"ग्लास्गो (स्कटल्यान्ड) — तीनदेशीय ट्वान्टी–२० शृंखलाको अन्तिम तथा निर्णायक खेलमा शुक्रबार घरेलु टोलीसँग पराजित भए पनि नेपालले स्कटल्यान्ड यात्रा ठूलो सफलतासहित टुंग्याएको छ । खासै ठूलो अपेक्षा नगरिएको स्कटल्यान्ड भ्रमणलाई प्रशिक्षक स्टुवार्ट ल ‘उत्साहजनक र सफल टुर’ मान्छन् ।तीनदेशीय यस प्रतियोगिता जितेको नेपाल प्रतियोगिताको विजेता बन्ने थियो, जुन विदेशी भूमिमा दुर्लभ नै हुन्थ्यो । तर स्कटल्यान्डले शुक्रबार नेपाललाई ३४ रनले पराजित गर्‍यो । नेपाललाई पराजित गरी उल्टै स्कटल्यान्डले प्रतियोगिताको विजेता बन्यो । डबल राउन्ड रोबिनमा आयोजितप्रतियोगितामा स्कटल्यान्ड, नेपाल र नेदरल्यान्ड्सले समान २ खेलमा जित र २ मा पराजय भोगे । तर नेट रनरेटमा स्कटल्यान्ड शीर्षस्थानमा रहेकाले विजेता बन्यो । नेपाल दोस्रो स्थानमा रह्यो ।विकेटको कन्डिसन, मौसम र प्रतिद्वन्द्वी हेर्ने हो भने नेपालको यो सबैभन्दा कठिन टुर थियो । त्यसमा विश्वकप लिग २ का दाबेदार टोली नेदरल्यान्ड्स र स्कटल्यान्डसँग खेल्नु झनै कठिन थियो । स्कटल्यान्डको निकै चिसो मौसम पनि नेपालको लक्ष्यमा तगारो बन्ने अनुमान गरिएको थियो ।तर यी सबैलाई चिर्दै नेपालले डन्डीमा लिग २ को ४ मध्ये ३ खेलमा विजय हात पारेको थियो । पराजित एक खेलमा स्कटल्यान्डविरुद्ध ३ सय २४ रनको लक्ष्य पछ्याएको नेपालले ३ सय २१ रनमात्र बनाउन सकेको थियो । यसले नेपालको एकदिवसीय अन्तर्राष्ट्रिय मान्यता जोगाउने अभियानलाई ठूलो टेवा दिएको छ ।नेपालको प्रशिक्षकको रूपमा अस्ट्रेलियाका ल को पनि यो पहिलो भ्रमण थियो । नेपालले ग्लास्गो आएर चारमध्ये २ खेल जितेपछि अक्टोबरमा हुने ट्वान्टी–२० विश्वकप एसिया प्यासिफिक छनोटअगाडि उनी निकै हौसिएका छन् । स्कटल्यान्डसँगको खेलअघि नेपालले तीनदेशीय प्रतियोगिताको पहिलो ३ खेलमा २ मा जित हात पारेको थियो । नेदरल्यान्ड्ससँग आइतबार नेपाल तीन सुपर ओभरमा टुंगिएको खेलमा पराजित भएको थियो । मंगलबार स्कटल्यान्डलाई ‘लो स्कोरिङ’ खेलमा २ विकेटले पराजित गरेको नेपालले अघिल्लो दिन नेदरल्यान्ड्समाथि ६ विकेटको सानदार विजय हात पारेको थियो ।जितसँगै स्कटल्यान्ड च्याम्पियनतीनदेशीय प्रतियोगिताको अन्तिम तथा उपाधिको हिसाबले निर्णायक खेलमा स्कटल्यान्डले शुक्रबार नेपाललाई ३४ रनले पराजित गर्‍्यो । ग्लास्गोस्थित टिटउड क्रिकेट मैदानमा १ सय ९४ रनको विशाल लक्ष्य पाएको नेपाल १८.५ ओभरमा १ सय ५९ रनमा अलआउट भयो । यसै शृंखलादेखि ‘डेब्यु क्याप’ पाएका रुपेश सिंह ४३ रन बनाई अविजित रहे । उनले २२ बलमा १ चौका र ३ छक्का प्रहार गरे । नेपालबाट सर्वाधिक ८१ औं ट्वान्टी–२० अन्तर्राष्ट्रिय खेल खेलिरहेका दीपेन्द्रसिंह ऐरी ३४ रनमा आउट भए । उनले ३३ बलमा समान १ चौका र छक्का प्रहार गरे ।कुशल भुर्तेल ४, भीम सार्की १२, आसिफ शेख १४, आरिफ शेख र लोकेश बम ५–५ रनमा आउट भए । कप्तान रोहित पौडेलले २० बलमा ४ चौकासहित २७ रन बनाए । सन्दीप लामिछाने शून्य, रिजन ढकाल ५ र ललित राजवंशी १ रनमा आउट भए । स्कटल्यान्डका क्रिस ग्रिभ्सले ३ ओभरमा २७ रन खर्चेर ३ र साफ्यान सरिफले २ विकेट लिए । यसअघि टस जितेर ब्याटिङ रोजेको स्कटल्यान्डले ५ विकेट गुमाई १ सय ९३ रन बनाएको थियो । जर्ज मुन्सी र ब्रान्डन म्याकमुलेनले आक्रामक ब्याटिङ गर्दै दोस्रो विकेटमा १ सय रनको साझेदारी गरेर स्कटल्यान्डलाई विशाल लक्ष्यमा उभ्याए । कामचलाउ ओपनरको रूपमा खेल्दै आएका मार्क वाट चल्न सकेनन् । उनलाई रुपेश सिंहले ९ रनमा बोल्ड गरे । त्यसपछि खेलमा हावी भएका ओपनर मुन्सीले ३९ बलमा ५ चौका र ६ छक्कासहित ७८ र म्याकमुलेनले ३० बलमा ४ चौका र १ छक्कासहित ४२ रन बनाए । कप्तान रिची बेरिङटन ९ र फिन्ले म्याकक्रिथ १ रनमा आउट भए । म्याथ्यु क्रस १३ बलमा २ चौकासहित १७ र माइकल लिस्क १७ बलमा १ चौका र २ छक्कासहित २६ रनमा अविजित रहे ।नेपालले नेदरल्यान्ड्सविरुद्धको खेलेको टोलीबाट करण केसीको स्थानमा रिजन ढकाललाई खेलाएको छ । तर देव्रेहाते तीब्र बलर रिजनले खेलमा खासै प्रभाव देखाउन सकेनन् । उनले ३ ओभरमा ३५ रन खर्चन पुगे । उपकप्तान दीपेन्द्रसिंह पनि महँगा भए । उनले ४ ओभरमा ५० रन खर्चेर विकेट लिन सकेनन् । कुशल भुर्तेलले २ विकेट लिए । उनले २ ओभरमा २० रन खर्चे । सन्दीप लामिछाने, ललित राजवंशी र रुपेशले १–१ विकेट लिए ।"
नेपाललाई पराजित गर्दै स्कटल्यान्ड च्याम्पियन,"ग्लास्गो, स्कटल्यान्ड — स्कटल्यान्डले तीनदेशीय ट्वान्टी–२० शृंखलाको उपाधि जितेको छ । अन्तिम तथा उपाधिको हिसाबले निर्णायक खेलमा स्कटल्यान्डले शुक्रबार नेपाललाई ३४ रनले पराजित गर्‍यो ।स्कटल्यान्डको ग्लास्गोस्थित टिटउड क्रिकेट मैदानमा १ सय ९४ रनको विशाल लक्ष्य पछ्याएको नेपाल १८.५ ओभर खेली १ सय ५९ रनमा अलआउट भयो ।डबल राउन्ड रोबिनमा आयोजित प्रतियोगितामा स्कटल्यान्ड, नेपाल र नेदरल्यान्ड्सले समान २ खेलमा जित र २ मा पराजय भोगे पनि नेट रनरेटमा स्कटल्यान्ड शीर्ष स्थानमा रहँदै विजेता बन्यो । नेपाल दोस्रो स्थानमा रह्यो ।यसै शृंखलादेखि ‘डेब्यु क्याप’ पाएका रुपेश सिंह ४३ रन बनाई अविजित रहे । उनले २२ बल खेली १ चौका र ३ छक्का प्रहार गरे । नेपालबाट सर्वाधिक ८१ औं ट्वान्टी/२० अन्तर्राष्ट्रिय खेल खेलिरहेका दीपेन्द्र सिंह ३४ रनमा आउट भए । उनले ३३ बल खेली समान १ चौका र छक्का प्रहार गरे ।कुशल भूर्तेल ४, भीम सार्की १२, आसिफ शेख १४, आरिफ शेख र लोकेश बम समान ५ रनमा आउट भए । कप्तान रोहित पौडेलले २० बल खेली ४ चौकासहित २७ रन बनाए । सन्दीप लामिछाने शून्य, रिजन ढकाल ५ र ललित राजवंशी १ रनमा आउट भए । स्कटल्यान्डका क्रिस ग्रिभ्सले ३ ओभरमा २७ रन खर्चेर ३ र साफ्यान सरिफले २ विकेट लिए ।यसअघि टस जितेर ब्याटिङ रोजेको स्कटल्यान्डले ग्लास्गोस्थित टिटउड क्रिकेट मैदानमा ५ विकेट गुमाई १ सय ९३ रन बनाएको थियो । जर्ज मुन्सी र ब्रान्डन म्याकमुलेनले आक्रामक ब्याटिङ गर्दै दोस्रो विकेटमा १ सय रनको साझेदारी गर्दै स्कटल्यान्डलाई विशाल लक्ष्यमा उभ्याए । कामचलाउ ओपनरको रुपमा खेल्दै आएका मार्क वाट अर्को खेलमा पनि चल्न सकेनन् । उनलाई रुपेश सिंहले ९ रनमा बोल्ड गरे ।त्यसपछि खेलमा हावी भएका ओपनर मुन्सीले ३९ बल खेली ५ चौका र ६ छक्का प्रहार गरी ७८ र म्याकमुलेनले ३० बल खेली ४ चौका र १ छक्कासहित ४२ रन बनाए । कप्तान रिची बेरिङटन ९, फिन्ले म्याकक्रिथ १ रनमा आउट भए । म्याथ्यु क्रस १३ बल खेली २ चौका प्रहार गरि १७ र माइकल लिस्क १७ बल खेलि १ चौका र २ छक्का प्रहार गरि २६ रनमा अविजित रहे ।स्कटल्यान्डसँगको खेलअघि नेपालले प्रतियोगिताको पहिलो तीन खेलमा २ मा विजय हात पारेको थियो । नेदरल्यान्ड्ससँग आइतबार नेपाल तीन सुपर ओभरमा टुंगिएको खेलमा पराजित भएको थियो । मंगलबार स्कटल्यान्डलाई ‘लो स्कोरिङ’ खेलमा २ विकेटले पराजित गरेको नेपालले बिहीबार नेदरल्यान्ड्समाथि ६ विकेटको सानदार विजय हात पारेको थियो ।नेपालले नेदरल्यान्ड्सविरुद्धको खेलेको टोलीबाट करण केसीको स्थानमा रिजन ढकाललाई खेलाएको थियो । तर देव्रेहाते तीब्र बलर रिजनले खेलमा खासै प्रभाव देखाउन सकेनन् । उनले ३ ओभरमा ३५ रन खर्चन पुगे । उपकप्तान दीपेन्द्रसिंह ऐरी पनि महङ्गा साबित भए । उनले ४ ओभरमा ५० रन खर्चेर कुनै विकेट लिन सकेनन् । कुशल भूर्तेलले २ विकेट लिए । उनले २ ओभरमा २० रन खर्चे । सन्दीप लामिछाने, ललित राजवंशी र रुपेशले १–१ विकेट लिए ।"
तेस्रो एनबीएएन स्पोर्ट्स मिट सुरु,"काठमाडौँ — मर्चेन्ट बैंकर्सको छाता संगठन नेपाल मर्चेन्ट बैंकर्स संघको आयोजनामा शुक्रबारदेखि तेस्रो एमबीएएन स्पोर्ट्स मिट सुरु भएको छ ।हाडीगाउँस्थित धन्यन्तरी स्पोर्ट्स सेन्टरमा फुटसल, ब्याडमिन्टन र टेबलटेनिस प्रतियोगिता सुरु भएको हो ।संयोजक दयाकृष्ण घिमिरेका अनुसार टेबलटेनिस पुरुषतर्फ ग्लोबल आइएमई क्यापिटलका प्रदीपराज खनाल विजेता भए ।उनले एनआईएमबी क्यापिटलका परञ्जय नेपाललाई हराएर १५ हजार जिते ।महिलातर्फ सिद्धार्थ क्यापिटलका कल्पना प्रधानले ग्लोबल आईएमईका बिना अधिकारीलाई हराइन् । विजेताले १५ र उपविजेता अधिकारीले १० हजार पाए ।टेबलटेनिसकै भेट्रान्सतर्फ एनआईएमबीका पराग विष्टले उपाधि जिते । उनले कुमारी क्यापिटलका अनुप शाक्यलाई हराए ।ब्याडमिन्टन पुरुष डबल्समा सीआईटीका पुरुषोत्तम र अनिल, महिला डबल्समा प्रभु क्यापिटलका सिर्जना र पूजाको जोडी विजयी भए ।भेट्रान डबल्सतर्फ गरिमा क्यापिटलका अशोक र तुलसीको जोडीले उपाधि जित्यो ।मर्चेन्ट बैंकर्समा कार्यरत कर्मचारीलाई एकैथलोमा उपस्थित गराई खेलकुदको माध्यमबाट एक आपसमा चिनजान गर्ने र सबैलाई स्वस्थ बनाउने स्पोर्ट्स मिटको उद्देश्य रहेको संघका अध्यक्ष रामेन्द्र रायमाझीले बताए ।सो प्रतियोगितामा संघमा आबद्ध २६ मध्ये २२ वटा बैंकर्सले भाग लिएका छन् । फुटसलमा पुरुष र महिलाको प्रतिस्पर्धा भइरहेको छ । पुरुषतर्फ १५ र महिलातर्फ ८ टिमले भाग लिएका छन् ।फुटसल पुरुषतर्फ विजेताले ८० हजार र उपविजेताले ४० हजार प्राप्त गर्नेछन् ।महिलातर्फ विजेताले ५० हजार र उपविजेताले २५ हजार प्राप्त गर्नेछन् ।प्रतियोगिता सञ्चालनका लागि विभिन्न मर्चेन्ट बैंकका ५ जनाको एमबीएएन स्पोर्ट्स मिट कमिटी बनाइएको छ ।"
बिली जिन किङ कपमा नेपाल पाँचौं,"काठमाडौँ — श्रीलंकाको कोलम्बोमा भएको बिली जिन किङ कप टेनिसमा नेपालले शुक्रबार पाँचौं स्थान हासिल गरेको छ । प्लेअफमा नेपालले ताजकिस्तानलाई २–१ ले पराजित गर्दै पाँचौं भएको टिम अफिसियल अजय विष्टले जनाएका छन् । ताजकिस्तान छैटौं स्थानमा रह्यो ।पहिलो सिंगल्सको सुरुआती सेटमा सुमाया तुख्तेभाले नेपालकी स्वस्तिका विष्टलाई ७–५ ले पछि पारिन् । त्यसपछि स्वस्तिका ‘रिटायर्ड हर्ट’ भइन् ।दोस्रो सिंगल्समा नेपालकी सुनिरा थापाले अनिशा याख्येभालाई ७–५, ६–२ ले पराजित गरिन् । डबल्समा सुनिरा र अभिलाषा विष्टको जोडीले साइयोरा राजाबलिभा र सुमायाको जोडीलाई ६–३, ६–१ ले हरायो ।नेपालले प्रतियोगितामा तीन खेल जित्यो । यसअघि समूह चरणको खेलमा नेपालले म्यानमारलाई २–१ र कतारलाई ३–० ले हराएको थियो । श्रीलंकासँग नेपाल ३–० ले पराजित भयो । नेपाल समूह ‘बी’ मा थियो ।ग्रुप ३ को यो प्रतिस्पर्धामा नेपालसहित सात राष्ट्र सहभागी थिए । श्रीलंका पहिलो, तुर्कमेनिस्तान दोस्रो, म्यानमार तेस्रा, पाकिस्तान चौथो र कतार सातौं स्थानमा रहे । श्रीलंकाले ग्रुप २ मा प्रतिस्पर्धा गर्ने अवसर पाएको छ । पहिलो हुने राष्ट्र ग्रुप २ मा पुग्ने प्रावधान छ ।"
निर्णायक खेलमा स्कटल्यान्डद्वारा नेपाललाई विशाल लक्ष्य,"ग्लास्गो — स्कटल्यान्डले तीनदेशीय ट्वान्टी–२० शृंखलाको अन्तिम तथा उपाधिको हिसाबले निर्णायक खेलमा नेपाललाई १ सय ९४ रनको विशाल लक्ष्य दिएको छ । शुक्रबार टस जितेर ब्याटिङ रोजेको स्कटल्यान्डले ग्लास्गोस्थित टिटउड क्रिकेट मैदानमा ५ विकेट गुमाई १ सय ९३ रन बनाएको हो ।जर्ज मुन्सी र ब्रान्डन म्याकमुलेनले आक्रामक ब्याटिङ गर्दै दोस्रो विकेटमा १ सय रनको साझेदारी गर्दै स्कटल्यान्डलाई विशाल लक्ष्यमा उभ्याएका हुन् । कामचलाउ ओपनरका रुपमा खेल्दै आएका मार्क वाट अर्को खेलमा पनि चल्न सकेनन् । उनलाई रुपेश सिंहले ९ रनमा बोल्ड गरे ।त्यसपछि खेलमा हावी भएका ओपनर मुन्सीले ३९ बल खेली ५ चौका र ६ छक्का प्रहार गरी ७८ र म्याकमुलेनले ३० बल खेली ४ चौका र १ छक्कासहित ४२ रन बनाए । कप्तान रिची बेरिङटन ९, फिन्ले म्याकक्रिथ १ रनमा आउट भए । म्याथ्यु क्रस १३ बल खेली २ चौका प्रहार गरी १७ र माइकल लिस्क १७ बल खेली १ चौका र २ छक्का प्रहार गरी २६ रनमा अविजित रहे ।यस खेलमा विजय हात पार्ने टोली प्रतियोगिताको च्याम्पियन बन्नेछ । नेपालले प्रतियोगिताका तीन खेलमा २ मा विजय हात पारेको छ । नेदरल्यान्ड्सले सबै ४ खेल खेली २ मा विजय हात पारेको छ भने २ मा पराजय भोगेको छ । तर नेदरल्यान्ड्स रनरेटमा नेपालभन्दा पछाडि छ । स्कटल्यान्डले आजको खेल जितेमा टोलीको ४ अंक हुनेछ र नेपाललाई उछिन्दै शीर्ष स्थानमा पुग्नेछ ।नेदरल्यान्ड्ससँग आइतबार नेपाल तीन सुपर ओभरमा टुंगिएको खेलमा पराजित भएको थियो । मंगलबार स्कटल्यान्डलाई ‘लो स्कोरिङ’ खेलमा २ विकेटले पराजित गरेको नेपालले बिहीबार नेदरल्यान्ड्समाथि ६ विकेटको सानदार विजय हात पारेको थियो ।नेपालले नेदरल्यान्ड्सविरुद्धको खेलेको टोलीबाट करण केसीको स्थानमा रिजन ढकाललाई खेलाएको छ । तर देव्रेहाते तीव्र बलर रिजनले खेलमा खासै प्रभाव देखाउन सकेनन । उनले ३ ओभरमा ३५ रन खर्चन पुगे । उपकप्तान दीपेन्द्रसिंह ऐरी पनि महङ्गा साबित भए । उनले ४ ओभरमा ५० रन खर्चेर कुनै विकेट लिन सकेनन् । कुशल भूर्तेलले २ विकेट लिए । उनले २ ओभरमा २० रन खर्चे । सन्दीप लामिछाने, ललित राजवंशी र रुपेशले १–१ विकेट लिए ।"
"तेक्वान्दोमा वडा २६ च्याम्पियन, रोहन र कृतिका उत्कृष्ट","काठमाडौँ — आयोजक काठमाडौं महानगरपालिका–२६ ले काठमाडौं जिल्लाव्यापी बृहत खेलकुदअन्तर्गत तेक्वान्दोको उपाधि शुक्रबार जितेको छ ।वडा २६ ले ६ स्वर्ण, ५ रजत र १ कांस्यसहित टिम च्याम्पियन ट्रफी जित्यो । लैनचौरस्थित राष्ट्रिय टेबलटेनिस प्रशिक्षण केन्द्रमा भएको प्रतियोगितामा ४ स्वर्ण, २ रजत र १ कांस्यसहित काठमाडौं महानगरपालिका–११ दोस्रो भयो ।तेस्रो स्थानको तार्केश्वर नगरपालिकाले २ स्वर्ण, ४ रजत र ६ कांस्य जित्यो । पहिलोले ७५ हजार, दोस्रोले ५० हजार र तेस्रोले २५ रुपैयाँ पुरस्कार पाए । आयोजकका रोहन भुजेल र गोंगबुकी कृतिका देउला उत्कृष्ट खेलाडी भए । दुवैले जनही १० हजार पाए ।पुरुष ४६ केजीमुनि कामनपा वडा ११ का कैलाश थापा, ५१ केजीमुनि वडा ११ का निश्चल धोली, ३८ केजीमुनि वडा ११ का तपेन्द्र विष्ट, ४२ केजीमुनि वडा २० का राहुलहाङ लिम्बू, ४९ केजीमुनि आयोजकका रोहन भुजेल, ३१ केजीमुनि आयोजकका एकेन्द्र खड्का, २३ केजीमुनि वडा १७ का अंकितमान गुरुङ, २६ केजीमुनि तार्केश्वरका स्वरुपराज पाण्डे, २८ केजीमुनि आयोजकका सुरज श्रेष्ठ र ३५ केजीमुनि स्वयम्भूका प्रज्ज्वल पौडेलले स्वर्ण जितेका थिए ।महिला ३६ केजीमुनि तुख्याकी सुसन्ध्या खड्का, ३९ केजीमुनि वडा ११ की श्रीयुक्ता लामा, ४६ केजीमुनि लैनचौरकी शारदामाया बमजन, ४९ केजीमुनि आयोजककी आकृति गुरुङ, ४२ केजीमुनि ताकेश्वरकी कृति थापा मगर, २४ केजीमुनि आयोजककी आलिया खातुन, २७ केजीमुनि वडा १७ की लिसा तामाङ, ३१ केजीमुनि गोंगबुकी कृतिका देउला, ५२ केजीमुनि आयोजककी सुमिना खड्गी र ३३ केजीमुनि बालाजुकी समिक्षा तामाङले स्वर्ण जिते ।तेक्वान्दोको पुरुष/महिलामा १०–१० स्पर्धामा २ सय ५९ खेलाडीले भाग लिएका थिए । यसअघि टेबलटेनिस र कराते सम्पन्न भएको थियो । पुरुष फुटसल जारी छ भने एकदिने क्योकुसिन कराते शनिबार टेबलटेनिस प्रशिक्षण केन्द्रमै हुनेछ ।पुरुष फुटसलमा वडा ५ र तार्केश्वर फाइनलमा पुगेका छन् । लैनचौर खेल मैदानमा वडा ५ ले आयोजक काठमाडौं महानगरपालिका २६ लाई ३–१ गोलले पराजित गर्‍यो । तार्केश्वरले वडा १३ माथि १–० को जित पायो । फाइनल शनिबार हुनेछ । विजेताले १ लाख ५० हजार र उपविजेताले ७५ हजार पुरस्कार पाउनेछन् ।"
एलएनए कप बास्केटबल शनिबारदेखि,काठमाडौँ — लालीगुराँस नेसनल एकेडेमी (एलएनए) को आयोजनामा प्रथम एलएनए एसईई कप थ्री बाइ थ्री बास्केटबल प्रतियोगिता शनिबारदेखि हुनेछ ।प्रतियोगितामा ब्वाइज/गर्ल्समा जम्मा २० टिमको सहभागिता रहने विद्यालय व्यवस्थापन समितिका अध्यक्ष जोगेन्द्र केसीले शुक्रबार पत्रकार सम्मेलनमा बताए । ब्वाइजमा १२ र गर्ल्समा ८ टिमको सहभागिता निश्चित भएको बास्केटबल प्रशिक्षक नारायण खवासले बताए । ब्वाइजलाई ४ तथा गर्ल्स टिमलाई २ समूहमा विभाजन गरी लिगकम नकआउट आधारमा खेलाइने छ ।दुवै समूहको विजेताले ८ हजार तथा उपविजेताले ५ हजार नगद पुरस्कार प्राप्त गर्नेछन् । फाइनल पुग्ने चारै टिमलाई एलएनएमा प्लस टु अध्ययन गर्न छात्रवृत्ति प्रदान गरिने जनाइएको छ ।प्रतियोगिता सञ्चालन गर्न करिब १ लाख ५० हजार रुपैयाँ खर्च हुने आयोजकले जनाएको छ । दुईदिने प्रतियोगिता आयोजकको कोर्टमा खेलाइने छ ।
सुकुटेमा महिला बिच रग्बी हुने,"काठमाडौँ — बागमती महिला बिच रग्बी प्रतियोगिताको पहिलो संस्करण यही असार ८ र ९ गते हुने भएको छ ।नेपाल रग्बी संघको आयोजना र बागमती प्रदेश रग्बी संघको व्यवस्थापनमा पहिलोपल्ट हुने बिच रग्बी प्रतियोगिता सिन्धुपाल्चोकको सुकुटे बिचमा हुने भएको छ ।संघका प्रवक्ता तथा कोषाध्यक्ष दीपक अधिकारीले प्रतियोगिता अन्तर्राष्ट्रिय ओलम्पिक डे (जुन २३) को अवसरमा हुने बताए । बागमती प्रदेश खेलकुद विकास परिषद् र राष्ट्रिय खेलकुद परिषद्को सहयोगमा हुने प्रतियोगितामा ६ टोलीको सहभागिता रहनेछ ।प्रतियोगितामा कर्णाली, बागमती र मधेश प्रदेश तथा राष्ट्रिय स्तरका गोर्खाली रग्बी क्लब, नेपाल महिला रग्बी क्लब र सिन्धुपाल्चोक रग्बी क्लबका गरी ६ टिमले भाग लिने छन् । हरेक टोलीमा ६ खेलाडी रहने बागमती प्रदेश रग्बी संघकी अध्यक्ष बिनु खड्काले बताइन् । एउटा टोलीबाट ५ खेलाडी प्रतिस्पर्धामा उत्रन पाउँछन् ।प्रतियोगिता सञ्चालन गर्न १३ लाख रुपैयाँ खर्च लाग्नेछ । एसिया रग्बीको बिल्डिङ अ ग्रिनरी फ्युचर थ्रु रग्बीअनुसार ‘ए ट्राइ, ए ट्री’ को अवधारणमा हरेक ट्राइबापत एक बिरुवा रोप्ने रग्बीकी महिला विभाग प्रमुख एलिसा थापाले बताइन् । राष्ट्रिय खेलाडी श्रीराम थापाले जुनियर खेलाडीलाई प्राथमिकतामा राखेर प्रतियोगिता गरिएको बताए ।"
दोस्रो एभरेस्ट महिला भलिबल लिग भदौमा,"काठमाडौँ — फ्रेन्चाइज महिला भलिबल लिगको दोस्रो संस्करण भदौ तेस्रो साता हुने भएको छ ।आयोजक इन्फिनिटी ड्रिम्स प्राालिले शुक्रबार दोस्रो वात्सल्य एभरेस्ट महिला भलिबल लिग (ईडब्लूभीएल) को औपचारिक मिति घोषणा गरेको छ । प्रतियोगिता भदौ २० देखि २८ सम्म काठमाडौंमा आयोजना गरिने इन्फिटिनीले जनाएको छ ।उक्त मितिमा प्रतियोगिता गर्न नेपाल भलिबल संघले औपचारिक स्वीकृति प्रदान गरेकाले त्यसअनुसार तयारी अगाडि बढाइएको इन्फिनिटीका ड्रिम्सकी सीईओ स्नेभी चापागाईंले जानकारी गराएकी छन् ।‘अब पालो महिलाको’ भन्ने नाराका साथ आयोजित प्रतियोगिताको पहिलो संस्करणको उत्साहजनक सफलताले दोस्रो संस्करणमा चााडोभन्दा चााडो तयारी थाल्न प्रेरित गरेको उनले बताइन् ।नेपालको राष्ट्रिय खेल रहेको भलिबलको महिला लिग सुरु हुनु नेपाली महिला खेलकुद क्षेत्रमै एक नयाा अध्याय थालनी भएको आफूहरूले महसुस गरेको सीईओ चापागाईंको भनाइ थियो ।प्रतियोगितामा पहिलो संस्करणमा जस्तै यसपालि पनि ६ फ्रेन्चाइज टिमको सहभागिता रहनेछ । हरेक टिमले ३ विदेशी खेलाडी अनुबन्ध गर्न पाउने छ । गत वर्ष ९ राष्ट्रका खेलाडीले एभरेस्ट महिला लिग खेलेका थिए । भारत, अमेरिका, ग्रिस, रुस, थाइल्यान्ड, टर्की, बुल्गेरिया, ट्युनिसिया र काजकिस्तानका खेलाडी विभिन्न टिममा अनुबन्धित थिए ।यो महिला भलिबलको फ्रेन्चाइज लिगमा एसियाकै पहिलो रहेको आयोजकको दाबी छ । नेपालका प्रतिभाशाली महिला भलिबल खेलाडीलाई प्रोत्साहन गर्न र व्यावसायिक बनाउन प्रतियोगितामा महत्वपूर्ण भूमिका खेल्ने विश्वास लिएको चापागाईंले बताइन् । गत वर्षभन्दा प्रतियोगितालाई अझै व्यवस्थित र स्तरीय रूपमा अगाडि आयोजना गरिने उनको दाबी थियो ।प्रतियोगिताको साबिक विजेता कर्णाली यश्विज हो । यो न्यु डायमन्ड स्पोर्ट्स क्लबका कुमार राईको प्रशिक्षणमा रहेको टोली थियो ।"
शनिबारदेखि ‘एसियन बुद्ध टि–१० क्रिकेट प्रतियोगिता’,"भैरहवा — रुपन्देहीको भैरहवास्थित प्रोफेसनल मास्टर्स–११ क्रिकेट क्लवको आयोजनामा शनिबारबाट ‘एसियन बुद्ध टि–१० क्रिकेट प्रतियोगिता सञ्चालन हुने भएको छ ।आयोजकले शुक्रबार पत्रकार सम्मेलन गरेर प्रतियोगिताबारे जानकारी दिएका हुन् । प्रतियोगितामा जिल्लास्थित क्रिकेट क्लब र एकेडेमी गरी १४ वटा टिम सहभागी हुनेछन् । सिद्धार्थ क्रिकेट मैदानमा शनिबारदेखि सोमबारसम्म प्रतियोगिता सञ्चालन हुनेछ ।रुपन्देही क्रिकेट संघ तथा क्लवका अध्यक्ष हरिबहादुर थापाले जिल्लास्थित क्रिकेटलाई थप उचाइमा पुर्‍याउने उद्देश्यले प्रतियोगिता आयोजना गरिएको बताए । ‘क्लबले विगतदेखि क्रिकेट प्रतियोगिता आयोजना गरेर खेलाडी उत्पादनमा टेवा पुर्‍याइरहेको छ’, उनले भने, ‘यस प्रतियोगिताले रुपन्देहीको क्रिकेट विकास र खेलाडी उत्पादनमा टेवा पुग्ने काम गर्ने हाम्रो विश्वास छ ।’प्रतियोगिताको विजयी टिमले ८० नगद र उपविजेताले नगद ४० हजारसहित ट्रफी, मेडल र प्रमाणपत्र प्राप्त गर्ने अध्यक्ष थापाले बताए । सेमिफाइनल पुग्ने दुइटा टिमलाई नगद १०–१० हजार प्रदान गरिने उनले बताए । ‘टिम र खेलाडीको प्रोत्साहनका लागि यसपटक हामीले सेमिफाइनल पुग्ने दुई टिमलाइ पनि पुरस्कार राखेका छौं’, उनले भने ।आयोजकका अनुसार प्रतियोगितामा प्लेयर अफ द सिरिजलाई नगद १२ हजार रुपैयाँ, बेस्ट ब्याटर र बलरलाई नगद ८–८ हजार रुपैयाँ, प्रत्येक खेलमा प्लेयर अफ म्यानलाई १ हजार दुई सय रुपैयाँ प्रदान गरिने छ । उत्कृष्ट क्याच र सर्वाधिक छक्का प्रहार गर्ने खेलाडीलाई समेत समान २ हजार ५ सय रुपैयाँ तथा दर्शकदीर्घाबाट छक्का क्याच गर्ने दर्शकलाई ५ सय रुपैयाँ पुरस्कार प्रदान गरिने छ ।प्रतियोगिताको मुख्य प्रायोजक रहेको भैरहवाको एसियन बुद्ध होटलका महाप्रबन्धक ओमप्रकाश पाण्डेले होटलको चौथो वार्षिकोत्सवका अवसरमा सामाजिक उत्तरदायित्व अन्तर्गत प्रायोजन गरिएको जनाए ।‘होटलले सधैं विभिन्न कार्य गरी सामाजिक उत्तरदायित्व बहन गरिरहेको छ’, उनले भने, ‘मुलुकलाई विश्वमा चिनाइरहेको क्रिकेटलाई प्रवर्द्धन गर्न पाउँदा थप खुसी भएका छौं ।’ उनले होटलले यस्ता सामाजिक कार्यलाई निरन्तरता दिँदै जाने प्रतिबद्धता समेत व्यक्त गरे ।"
हेटौंडामा फुटबलको रेफ्री प्रशिक्षण सुरु,"मकवानपुर — हेटौंडामा फुटबलको रेफ्री प्रशिक्षण सुरु भएको छ । बागमती प्रदेश खेलकुद विकास परिषद्को आयोजनामा शुक्रबारबाट फुटबल रेफ्री प्रशिक्षण सुरु भएको हो । प्रशिक्षणमा ४१ जनाको सहभागिता रहेको छ ।बागमती प्रदेश खेलकुद विकास परिषदका सदस्य एवम् कार्यक्रम संयोजक अमृत लुङ्बाको अध्यक्षतामा भएको तालिमको उद्घाटनमा हेटौंडा उपमहानगरपालिकाका मेयर मीनाकुमारी लामाको प्रमुख आतिथ्यता रहेको थियो । मेयर लामाले फुटबलसहित सबै खेलको पूर्वाधार र प्रतियोगिताका लागि उपमहानगरपालिकाले सहयोग गर्दै आएको जानकारी दिँदै आगामी दिनमा पनि सहयोग जारी रहने बताइन् ।उनले रेफ्रीको भूमिकामा व्यवसायिक रुपमा अघि बढ्नका लागि यस प्रशिक्षण फलदायी हुने विश्वास व्यक्त गरिन् । प्रशिक्षणमा प्रशिक्षकहरु सचिन अमात्य, रोजिन श्रेष्ठ, वीरेन्द्र पाण्डे र कल्पना शर्माले सहजीकरण गर्नेछन् । कोर्समा फिटनेस परीक्षण, प्रयोगात्मक र लिखित परीक्षा हुनेछ । बागमती प्रदेश खेलकुद विकास परिषद्का सदस्य एवम् तालिम संयोजक अमृत लुङ्बाले कोर्षपछि फुटबल रेफ्री थप उत्पादन हुने विश्वास व्यक्त गरे । कोर्सपछि आधिकारिक फुटबल खेलाउन योग्य हुने भन्दै उनले सहभागी सबैलाई उतीर्ण हुने गरि लाग्न आग्रह गरे ।कार्यक्रमको उद्घाटनमा फुटबल संघ मकवानपुरका अध्यक्ष एवम् एन्फा केन्द्रीय सदस्य टीकाराम लामा, पत्रकार महासंघ बागमती प्रदेशका संस्थापक अध्यक्ष प्रताप विष्ट, एन्फा बागमती प्रदेश महासचिव लवराज ठकुरी, जिल्ला खेलकुद विकास समिति अध्यक्ष राजकुमार मोक्तान, एन्फा मकवानपुर उपाध्यक्ष युवराज भोलन, पत्रकार महासंघ मकवानपुर अध्यक्ष बालकृष्ण अधिकारी लगायतको आतिथ्यता रहेको थियो ।"
हेटौंडामा शनिबारबाट राष्ट्रिय महिला भलिबल प्रतियोगिता,"मकवानपुर — नेपाल स्पोर्ट सेन्टर (नेकोस) को आयोजनामा शनिबारबाट हेटौंडामा राष्ट्रिय महिला भलिबल प्रतियोगिता हुँदैछ । नेकोस कपको नाममा हुन लागेको महिला भलिबलको सम्पूर्ण तयारी पूरा भएको आयोजकले शुक्रबार हेटौंडामा पत्रकार सम्मेलनमार्फत जानकारी दिएको छ ।हेटौंडा-४ हुप्रचौरस्थित भलिबल कोर्टमा हुने प्रतियोगितामा नेपाल पुलिस क्लब, नेपाल एपिएफ क्लब, न्यू डाइमण्ड यूथ स्पोर्टस् क्लब, मधेश प्रदेश, गण्डकी प्रदेश र बागमती प्रदेश गरी ६ वटा टोलीको सहभागिता रहने आयोजक नेपाल स्पोर्ट सेन्टरका अध्यक्ष अनिलकुमार रिजालले जानकारी दिए । उनका अनुसार प्रतियोगिताको विजेताले ५ लाख, उपविजेताले ३ लाख, तेस्रो हुनेले १ लाख र सान्त्वना हुनेले ५१ हजार रुपैयाँ नगदसहित ट्रफी प्राप्त गर्नेछ । विधागत उत्कृष्ट हुने खेलाडीलाई जनही नगद ५ हजार रुपैयाँसहित ट्रफी प्रदान गरिने उनले बताए । ११ गतेसम्म सञ्चालन हुने प्रतियोगिता लिगकम नकआउटको आधारमा सञ्चालन हुनेछ ।‘प्रत्येक वर्ष आयोजना गर्ने गरी सुरु गरिएको यस नेकोस खेलकुद प्रतियोगितालाई आगामी वर्षहरुमा पनि निरन्तरता दिने योजना रहेको छ,’ अध्यक्ष रिजालले भने, ‘प्रतियोगिताको सम्पूर्ण तयारी पूरा भएको छ । महिला भलिबल प्रतियोगिता शनिबार दिउँसो ३ बजे हेटौंडा उपमहानगरपालिकाका मेयर मीनाकुमारी लामाले उद्घाटन गर्नुहुनेछ ।’हेटौंडामा राष्ट्रिय महिला भलिबलसँगै स्केटबोर्ड प्रतियोगितासमेत हुने भएको छ । स्केटबोर्ड प्रतियोगिताको विजेताले १० हजार, उपविजेताले ५ हजार र तेस्रो हुनेले ३ हजार नगदसहित प्रमाणपत्र प्राप्त गर्ने आयोजकले जनाएको छ । दुवै प्रतियोगिताको लागि करिब ८० लाख रुपैयाँ खर्च हुने आयोजकको अनुमान रहेको प्रतियोगिताको प्रचार संयोजक सफल अधिकारीले जानकारी दिए । पत्रकार सम्मेलनमा आयोजकका पदाधिकारीहरुको उपस्थिति रहेको थियो ।"
एसिया कप छनोट खेल्ने महिला टिमको घोषणा,"काठमाडौँ — नेपाली राष्ट्रिय महिला टिमका मुख्य प्रशिक्षक प्याट्रिक डे वाइल्डले शुक्रबार एसिया कप छनोट खेल्ने २३ सदस्यीय टिमको घोषणा गरेका छन् । उज्वेकिस्तानमा हुने छनोटमा नेपालले लाओस, श्रीलंका र घरेलु टिमको सामना गर्दैछ ।त्यस समूहको विजेताले अस्ट्रेलियामा हुने एसिया कपमा खेल्नेछ । घोषित टिमको गोलरक्षकमा एन्जिला सुब्बा, उषा नाथ र अञ्जना रानामगर छन् । यस्तै डिफेन्डरमा गीता राना, निशा थोकर, समीक्षा घिमिरे, मनमाया दमाई, प्रतीक्षा चौधरी, विमला विक, पूजा राना र अमृत जैशी छन् ।मध्यपंक्तिमा विमला चौधरी, अनिता बस्नेत, रेनुका नगरकोटे, प्रीति राई, सरु लिम्बू, सबिता रानामगर र सरस्वती हमाल परेका छन् । फरवार्डमा भने सावित्रा भण्डारी, रश्मीकुमारी घिसिङ, चन्द्रा भण्डारी, अनिता केसी र रेखा पौडेल रहेका छन् ।"
ह्वाइटहाउस भ्रमणपछि युभेन्ट्सको ५ गोल,"वासिङटन — रान्डल कोलो मुनी र फ्रान्सिस्को कोन्सेकाउले २–२ गोल गरेपछि युभेन्ट्सले फिफा क्लब विश्वकप फुटबलमा बुधबार यूएईको अल एनमाथि ५–० ले जित निकालेको छ । ह्वाइटहाउस भ्रमणपछि मैदानमा फर्केको युभेन्ट्सले यो सजिलो जित निकालेको हो ।समूह ‘जी’ को खेल अगाडि अमेरिकी राष्ट्रपति डोनाल्ड ट्रम्पले युभेन्ट्सका खेलाडी र पदाधिकारीहरूलाई भेटेका थिए । यो जितपछि युभेन्ट्स इंग्लिस प्रिमियर लिग क्लब म्यानचेस्टर सिटीसम्मिलित यस समूहको शीर्षस्थानमा रह्यो ।जितपछि युभेन्ट्सका प्रशिक्षक इगोर टुडोरले भने, ‘यो खेल हाम्रा लागि राम्रो रह्यो । खेलको गति पनि उत्कृष्ट थियो । समग्रमा सबथोक राम्रो भयो । हाम्रा लागि ह्वाइटहाउसको भ्रमण सुखद रह्यो, जो कोही अमेरिकी राष्ट्रपति भवनमा जान पाउँदैनन् ।’इटालीको सिरी ‘ए’ क्लबका लागि एक गोल केनन यिल्डिजको नाममा रह्यो । डिफेन्डिङ च्याम्पियन सिटीले पनि प्रतियोगितामा विजयी सुरुआत गरेको छ । टोलीले मोरक्कोको वाएडाड कासाब्लान्कालाई २–० ले हरायो ।फिल फोडेनले खेल सुरु भएको दोस्रो मिनेटमै गोलको खाता खोलेपछि जेरेमी डोकुले दोस्रो गोल थपे । सिटी व्यवस्थापक पेप ग्वार्डिओलाले खेलपछि भने, ‘यति धेरै गर्मीमा खेल्न सजिलो हुन्न । तर हाम्रो प्रदर्शन राम्रो नै रह्यो । धेरै नयाँ खेलाडीले खेल्ने अवसर पाए । लिग चरणको पहिलो खेल जहिले पनि निकै महत्त्वपूर्ण हुन्छ । यही खेलमा हामी जित हात पार्न सफल रह्यौं, त्यसैले सुखद स्थिति भयो ।’ सिटीसामु घरेलु सिजनको खराब स्थिति सुखमा परिणत गर्ने अवसर हुनेछ ।ग्वार्डिओलाको थप प्रतिक्रिया थियो, ‘हामीले पहिलो पाइला राम्रोसँग चालेका छौं । यो नै सबैभन्दा ठूलो उपलब्धि हो । अब हामी अर्को खेललाई तयार हुनेछौं । अबको केही दिन प्रशिक्षणमा रहन्छौं । त्यसपछि हाम्रा खेलाडी फेरि ताजा महसुस गर्दै खेलमा फर्कने छन् । आउँदो सिजनका लागि हामीसँग धेरै नयाँ खेलाडी छन् । अझ घाइते खेलाडी पनि फिट भएर मैदानमा फर्कने छन् । मलाई लाग्छ, हामी अहिले सही दिशातर्फ अग्रसर छौं ।’कीर्तिमान पाँचपल्टको विजेता रियल म्याड्रिड भने समूह ‘एच’ को खेलमा साउदी अरेबियाको अल हिलालसँग १–१ को बराबरीमा रोकियो । खेलको दोस्रो हाफको इन्ज्युरी समयमा फेडेरिको भाल्भेरडे पेनाल्टीमा गोल गर्न चुकेपछि रियल १ अंकमै चित्त बुझाउन बाध्य रह्यो । हार्डरक स्टेडियममा रियलका नयाँ प्रशिक्षक जाभी अलोन्सो विजयी सुरुआत लिन असफल रहे ।गोन्जालो गार्सियाले ३४ औं मिनेटमा रियलका लागि पहिलो गोल गरे भने रुबेन नेभेसले हलालका लागि ४१ औं मिनेटमा बराबरी गोल फर्काए । साउदी क्लबका लागि यसै खेलबाट प्रशिक्षक सिमोनी इन्जाघीले डेब्यु गरेका छन् ।"
ट्वान्टी–२० विश्वकप लक्ष्यमा नेपाल,"ग्लास्गो, स्कटल्यान्ड — नेदरल्यान्ड्सविरुद्ध सोमबार ग्लास्गोमा भएको तीनदेशीय ट्वान्टी–२० शृंखलाको खेललाई नेपालका प्रशिक्षक स्टुवार्ट ल चार खेल खेलेको बताउँछन् । पहिलो ट्वान्टी–२० खेल, जहाँ दुवै टोलीले समान १ सय ५२ रन बनाए । त्यसपछिका तीन सुपर ओभर । यो तीनलाई उनी फरक तीन खेलको रूपमा व्याख्या गर्छन् ।त्यसको भोलिपल्टै अर्थात मंगलबार घरेलु टोली स्कटल्यान्डविरुद्धको खेलमा केवल ९८ रनको विजय लक्ष्य पायो । तर, त्यसलाई पूरा गर्न पनि नेपालले निकै मिहिनेत गर्नुपरेको थियो । अन्तिम बल अघि मात्र विजय लक्ष्य पूरा गरेको थियो । स्कटल्यान्ड भ्रमणभरि नेपालले खेलेका अधिकांश खेल अन्तिम ओभरमा पुगेर मात्र निर्णय आएको छ ।‘नेपालमा टेलिभिजनमा खेल हेरिरहेकाहरू फेरि यो खेल हेर्न नचाहनेमा निश्चित छ, किनभने यसले हृदयघात निम्त्याउने छ, सधैंभरि यसरी खेलेर पनि हुँदैन,’ स्कटल्यान्डसँग मंगलबारको खेलपछि प्रशिक्षक लले भनेका थिए । स्कटल्यान्ड आएयता नेपाली टोलीलाई अन्तिम ओभर र अन्तिम बलसम्म पुगेर नतिजा निकाल्ने बानी नै परिसकेको छ । यसले समर्थकलाई पूर्ण मनोरञ्जन दिए पनि उकुसमुकुस नै बनाएको छ ।नेपाल र नेदरल्यान्ड्सबीचको खेलपछि स्कटल्यान्डका अलराउन्डर मार्क वाटले एक्समा लेखेका थिए, ‘के नेपालले अहिलेसम्म कहिल्यै साधारण क्रिकेट खेलेको छ ?’ डन्डीमा नेपालले स्कटल्यान्डविरुद्ध २ सय ९७ रनको लक्ष्य अन्तिम बलमा पछ्याउँदा स्पिनर वाटले नै अन्तिम ओभर बलिङ गरेका थिए । स्कोर बराबर भएपछिको अन्तिम बलमा वाटले नै वाइड फाल्दा नेपालले स्कटल्यान्डमा पहिलो खेलमै सफलता पाएको थियो ।दर्शकको उत्साह उत्कर्षमा पुगे पनि नेपाली टोलीको प्लेयर बक्स अचेल शान्त देखिन्छ । ‘पछिल्ला ४० वर्षमा म धेरै सफल टोलीसँग जोडिँदै आएको छु, एउटा कुरा के सत्य हो भने यदि तपार्इं शान्त भएर बस्नुहुन्छ भने दबाबका बेलामा सही निर्णय गर्न सक्नुहुन्छ,’ यसअघि बंगलादेश, वेस्ट इन्डिज, श्रीलंका, अफगानिस्तान र अमेरिकी टोलीमा विभिन्न भूमिकामा रहेका प्रशिक्षक ल नेपाली क्रिकेट टोलीलाई ‘ह्याप्पी ड्रेसिङ रुम’ बाट ‘शान्त ड्रेसिङ रुम’ मा परिवर्तन गरिरहेका छन् । कोठाभित्र हुने टिम मिटिङहरूलाई उनले मैदानमै लगेर गर्ने गरेका छन् ।स्कटल्यान्डमा भइरहेको तीनदेशीय ट्वान्टी–२० प्रतियोगितालाई नेपालले अक्टोबरमा ओमानमा हुने एसिया–इस्ट एसिया प्यासिफिक क्षेत्रको विश्वकप छनोटको तयारीका रूपमा लिएको छ । तर प्रदर्शन, विशेष गरी स्कटल्यान्डसँगको खेलमा त्यसअनुरुप हुन नसकेपछि उनको चिन्ता बढ्नु स्वाभाविक नै थियो । ओपनिङ ब्याटिङ चल्न सकेको छैन ।उनी भन्छन्, ‘विश्वकपलगायतको उच्च प्रतियोगितामा खेल्ने हो भने यो विषयलाई सम्बोधन गर्दै प्रत्येक पटक राम्रो गर्दै जानुपर्ने हुन्छ, तर सधैं भाग्यले साथ दिँदैन,’ नेपाली टोलीको प्रशिक्षकका रूपमा स्कटल्यान्ड भ्रमण उनको पहिलो प्रतियोगिता हो । डन्डीमा विश्वकप लिग–२ को स्कटल्यान्ड र नेदरल्यान्ड्सविरुद्धको ४ खेलमा नेपालले ३ मा जित हात पारेको थियो ।उनी स्कटल्यान्ड भ्रमणबारे अहिलेसम्मको यात्रालाई ‘अत्यधिक सफल’ मान्छन् । ‘नेपाली टोली यहाँ खासै ठूलो उद्देश्य लिएर आएको थिएन, खेलाडीहरूले अहिलेसम्म राम्रै गर्दै आएका छन्,’ स्टुवार्ट लले भने, ‘खेलाडीहरूले राम्रो खेल्ने हो भने उनीहरूलाई कदर गर्नुपर्छ । क्रिकेट प्रदर्शनमा आधारित खेल हो । खेलाडीहरूले अहिलेसम्म असाधारण खेल्दै आएका छन् ।’ डन्डीमा लिग २ को तेस्रो खेलमा प्रमुख खेलाडीद्वय तीव्र गतिका बलिङ अलराउन्डर सोमपाल कामी र गुलशन झा घाइते भए पनि नेपालले ग्लास्गोको पहिलो दुई खेलमा राम्रो बलिङ गरिरहेको थियो । नेदरल्यान्ड्ससँगको पहिलो खेलमा राम्रो गरेका नन्दन यादव पनि घाइते भए । उक्त खेलमा नन्दन, करण केसी र रुपेश सिंहले नेपालको तीव्र गतिको बलिङ मोर्चा सम्हालेका थिए ।तर स्कटल्यान्डसँगको दोस्रो खेलमा रुपेश नेपाली टोलीमै रहे पनि बलिङ गरेका थिएनन् । सो खेलमा तीव्र गतिको बलिङ जिम्मेवारी करण एक्लैले निभाउँदै सुरुको २ विकेट लिए, बाँकी चार बलरहरू सबै स्पिनर थिए । दीपेन्द्रसिंह ऐरी, ललित राजवंशी, सन्दीप लामिछाने र कुशल भुर्तेल स्पिनरको भूमिकामा झनै प्रभावकारी बनेका थिए ।‘बेलायतको विकेट कन्डिसन सिम बलरका लागि धेरै प्रभावकारी हुन्छ, सिम बलरहरू टिमका लागि महत्त्वपूर्ण हुन्छन्, यसले टिमलाई एउटा लय देखाउँछ,’ करणले भने, ‘नेपालमा स्पिनरहरू बढी महत्त्वपूर्ण हुन्छन् । उनीहरूले विकेट पाउने सम्भावना पनि बढी हुन्छ । यहाँ बल स्विङ राम्रो हुन्छ । त्यसैले मलाई यस्तो कन्डिसन र विकेट सुहाउँछ । फास्ट बलर भए पनि कति प्रभावकारी हुन्छ भने त्यो बल फालेपछि मात्र थाहा हुन्छ, तर कन्डिसनको प्रयोग कसरी गर्ने भन्ने त्यो चाहिँ आफ्नै हातमा हुन्छ ।’स्कटल्यान्डको खेलबाट करण ट्वान्टी–२० अन्तराष्ट्रियमा १ सय विकेट पूरा गर्ने नेपालको दोस्रो बलर बनेका थिए । अन्य तीन तीब्र बलरको अनुपस्थितिमा करणमाथि जिम्मेवारी झन बढी हुनेछ । ओमानमा ट्वान्टी–२० विश्वकप छनोट खेल्नुअघि नेपाली टोली अस्ट्रेलिया गएर त्यहाँको स्थानीय टोलीसँग खेल्ने कार्यक्रम छ । ओमानको विश्वकप छनोटको ठीक एक साताअगाडि नेपालले यूएईको शारजहाँमा वेस्ट इन्डिजसँग तीन ट्वान्टी–२० खेलको शृंखला खेल्ने छ । पूर्ण राष्ट्रविरुद्ध पहिलो पटक खेल्ने लागेको शृंखलाले नेपालका लागि निकै ठूलो महत्व बोक्ने प्रशिक्षक ल बताउँछन् ।‘वेस्ट इन्डिज दुई पटक ट्वान्टी–२० विश्वकप च्याम्पियन हो, शारीरिक हिसाबमा उनीहरू निकै बलिया छन्, मैले उनीहरूलाई प्रशिक्षण पनि दिइसकेको छु,’ उनी भन्छन्, ‘अब फेरि म उनीहरूलाई हेर्नेछु ।’ उनी २०१८–१९ मा वेस्ट इन्डिजको मुख्य प्रशिक्षक थिए ।नेपालले यसअघि २०१४ र २०२४ मा गरी दुई पटक ट्वान्टी–२० विश्वकप खेलिसकेको छ । नेपालले गत वर्ष १० वर्षपछि ट्वान्टी–२० विश्वकपमा पुनरागमन गर्दा ल घरेलु टोली अमेरिकाको प्रशिक्षक थिए । पाकिस्तानलाई सुपर ओभरमा पराजित गर्दै अमेरिका ट्वान्टी–२० विश्वकपको दोस्रो चरणमा पुगेको थियो, जसका कारण अहिले अमेरिकाले छनोट चरण खेल्नुपरेको छैन ।नेपाल भने ओमानमा साढे ३ महिनापछि हुने ट्वान्टी–२० विश्वकपको तयारीमा जुटिसकेको छ । एसोसिएट क्षेत्रको विश्वकप छनोट खेलहरूमा निकै चर्को प्रतिस्पर्धा हुने गरेका बताउँदै ल भन्छन्, ‘शान्त भएर आफ्नो भूमिका बुझेर खेल्ने हो भने हामी निश्चय पनि ट्वान्टी–२० विश्वकपमा छनोट हुनेछौं ।’"
मेसीको निर्णायक गोलमा मियामी विजयी,काठमाडौँ — लियोनल मेसीले गरेको निर्णायक गोलको मद्दतले इन्टर मियामीले बिहीबार क्लब वर्ल्डकपमा एफसी पोर्टोलाई २–१ ले पराजित गरेको छ । मियामीका लागि अर्जेन्टिनी खेलाडीको यो ५० औं गोल पनि हो ।समूह ‘ए’ को खेलमा एक गोलले पछाडि रहेको स्थितिबाट मियामी विजयी रहेको हो । पोर्टोले सामु आगेहोवाले पेनाल्टीबाट गरेको गोलले आठौं मिनेटमा अग्रता लिएयता टेलास्को सेगोभिआले दोस्रो हाफमा बराबरी गोल फर्काए ।त्यसपछि मेसीले ५४ औं मिनेटमा विजयी गोल गरे । यसै समूहको अर्को खेलमा पाल्मारेसियसले अल अहलीलाई २–० हरायो । यो नतिजापछि पाल्मारेस ४ अंकको समूहको शीर्षमा छ । उसको पछाडि मियामी चारै अंकमा दोस्रोमा रहेको छ ।समूह‘बी’ को खेलमा भने एटलेटिको म्याड्रिडले सियाटल सन्डर्सलाई ३–१ ले पराजित गरेको छ ।
आत्महत्या दुरूत्साहन मुद्दाका फरार प्रतिवादी पक्राउ,काठमाडौँ — प्रहरीले आत्महत्या दुरूत्साहन मुद्दाका फरार प्रतिवादी भक्तपुर नगरपालिका–९ तचपाल बस्ने ३१ वर्षीय दिनेश लबजुलाई पक्राउ गरेको छ ।लबजुलाई जिल्ला अदालत भक्तपुरको २०८० चैत २७ गतेको फैसलाले उक्त मुद्दामा १ वर्ष कैद सजाय र १० हजार रूपैयाँ जरिवाना ठहर गरेको थियो ।उनलाई काठमाडौं उपत्यका अपराध अनुसन्धान कार्यालय टेकुबाट खटिएको टोलीले भक्तपुर नगरपालिका–९ स्थित मालपोत नजिकबाट पक्राउ गरेको हो । उनलाई फैसला कार्यान्वयनका लागि जिल्ला अदालत काठमाडौंमा पेस गरिएको प्रहरीले जनाएको छ ।
"काठमाडौं उपत्यकाका नदीमा उच्च बहाव, सतर्कता अपनाउन आग्रह [तस्बिरहरु]","काठमाडौँ — उपत्यकाका नदीनालामा जलसतह बढेको छ । बिहीबार बेलुकादेखिको लगातारको वर्षापछि बागमती, धोबीखोला लगायत नदीनालामा जलसतह बढेको हो ।कुपन्डोल, कपन र अनामनगरसहितका कतिपय ठाउँमा खोला भरिएर सडकसमेत जलमग्न बनेका छन् । त्यसका कारण करिडोरका सडकमा यातायात सञ्चालन र सर्वसाधारणलाई आवतजावतमा समस्या निम्तिएको छ ।शुक्रबार साँझ धोविखोला कपन जलमापन केन्द्रमा जलसतह सतर्कता तह नजिक र बढ्दो क्रममा रहेकाले नदी तटीय क्षेत्रमा रहनेहरू तथा नदी किनारको सडकबाट यात्रा गर्नेहरूले आवश्यक सतर्कता अपनाउन जल तथा मौसम पूर्वानुमान महाशाखाले आग्रह गरेको छ ।यस वर्षको मनसुन प्रणाली शुक्रबारदेखि देशभर फैलिएको छ । मौसम पूर्वानुमान महाशाखाले आज विशेष मौसम बुलेटिन निकालेर २३ दिनपछि मनसुन देशभर फैलिएको जनाएको छ ।यस वर्षको मनसुन जेठ १५ गते देशको पूर्वी भागबाट प्रवेश गरी कोशी प्रदेशको अधिकांश भूभागमा विस्तार भएकामा जेठ २९ गते मधेस, बागमती र गण्डकी प्रदेशका केही भाग र लुम्बिनी प्रदेशका पूर्वी क्षेत्रका केही भागसम्म विस्तार भएको थियो ।मौसमविद् प्रतिमा मानन्धरले लुम्बिनी, कर्णाली र सुदूरपश्चिम प्रदेशमा आजदेखि मनसुन फैलिएसँगै अब देशभर मनसुन सक्रिय रहने बताए ।"
बेलायत र लिथुआनिया पठाइदिन्छु भन्दै २५ लाख ठगी गर्ने पक्राउ,"काठमाडौँ — प्रहरीले वैदेशिक रोजगारीमा आकर्षक तलबको प्रलोभनमा पारी युके र लिथुआनिया पठाइदिन्छु भन्दै रकम ठगी गरेको अभियोगमा ३ जनालाई पक्राउ गरेको छ ।पक्राउ पर्नेमा काठमाडौं महानगरपालिका–३२ बस्ने धनुषा जनकपुरधाम उपमहानगरपालिका–४ घर भएकी सुजनीकुमारी साह, काठमाडौं महानगरपालिका–३ बस्ने सुनसरी धरान उपमहानगरपालिका–३ का दिपककुमार उदास र भक्तपुर चाँगुनारायण नगरपालिका–१ बस्ने रेशिका हमाल न्यौपाने रहेका छन् ।प्रहरीका अनुसार पक्राउ परेकामध्ये सुजनीकुमारी र दिपक कुमारले युके पठाइदिन्छु भन्दै पीडितहरूबाट १९ लाख ३८ हजार रूपैयाँ र रेशिकाले लिथुआनिया पठाइदिन्छु भन्दै ६ लाख ८ हजार रूपैयाँ लिई सम्पर्कविहीन बनेका थिए । उनीहरुलाई पीडितको उजुरीको आधारमा काठमाडौं उपत्यका अपराध अनुसन्धान कार्यालय टेकुबाट खटिएको टोलीले पक्राउ गरेको हो ।उनीहरूलाई अनुसन्धान तथा कारबाहीका लागि वैदेशिक रोजगार विभाग ताहाचल काठमाडौं पठाइएको प्रहरीले जनाएको छ ।"
"बाढीबाट हुने जोखिम न्यूनीकरणका लागि उपप्रधानमन्त्री सिंहको चासो, गरे धोबिखोला अनुगमन","काठमाडौँ — उपप्रधानमन्त्री एवम् सहरी विकास मन्त्री प्रकाशमान सिंहले बुधबार धोबीखोला करिडोरको अनुगमन गरेका छन् ।उपप्रधानमन्त्री सिंहसहित मन्त्रालयका सचिव, काठमाडौं उपत्यका विकास प्राधिकरण र अधिकारसम्पन्न बागमती सभ्यता एकीकृत समितिको टोलीले बिहानै सो क्षेत्रको निरीक्षण गरेको हो । उनले वर्षालागेसँगै हुनसक्ने सम्भावित जोखिम न्यूनीकरणका लागि चासो राखेका हुन् ।टोलीले धोबिखोलामा मन्त्रालय अन्तर्गत भइरहेका कामहरु, ढल व्यवस्थापन र अतिक्रमित सार्वजनिक जग्गा लगायतको अवलोकन गरेको छ । सो क्षेत्रमा अवलोकन गर्ने क्रममा उपप्रधानमन्त्री सिंहले काठमाडौं उपत्यका विकास प्राधिकरण र बागमती सभ्यता एकीकृत समितिलाई धोबिखोलालाई स्वच्छ बगाउन र अतिक्रमित सार्वजनिक जग्गा कानुनसम्मत फिर्ता ल्याउनका लागि तत्काल आवश्यक कार्यअघि बढाउन निर्देशन दिए ।वर्षा लागेसँगै धोबिखोलाले पार्न सक्ने असर न्यूनीकरणका लागि पनि आवश्यक काम अघि बढाउन पनि उपप्रधानमन्त्री सिंहले मन्त्रालय मातहतका निकायलाई सचेत गराएका छन् ।उपप्रधानमन्त्री सिंहलाई बूढानीलकण्ठ भद्रकाली मन्दिरदेखि कपन साततलेसम्मको वस्तुगत अवस्थाबारे काठमाडौं उपत्यका विकास प्राधिकरणले जानकारी गराएको थियो । काठमाडौं उपत्यकाको नदी र करिडोरको विषयलाई सहरी विकास मन्त्रालय अन्तर्गतको उपत्यका विकास प्राधिकरण र बागमती सभ्यता एकीकृत विकास समितिले हेर्दै आएको छ ।उपप्रधानमन्त्री सिंहले सहरी विकास मन्त्रालयको जिम्मेवारी सम्हालेदेखि नै काठमाडौं उपत्यकाका नदिनाला सफाइ र सार्वजनिक सम्पत्तिको संरक्षणमा जोड दिँदै आएका छन् । यस वर्षको बजेटमा समेत सहरी विकास मन्त्रालयले उपत्यकाको नदिनाला संरक्षण र कोरिडोर विस्तारमा ३ अर्बभन्दा बढी बजेट विनियोजन गरेको छ ।उपप्रधानमन्त्री सिंहसँगै मन्त्रालयका सचिव गोपाल सिग्देलसहितको टोली, काठमाडौं उपत्यका विकास प्राधिकरणको विकास आयुक्त जानुका ढकाल, काठमाडौं जिल्ला आयुक्त सुवास बस्नेत , अधिकार सम्पन्न बाग्मती सभ्यता एकीकृत विकास समितिका प्रतिनिधि सहभागि थिए । धोबिखोला करिडोरलाई व्यवस्थित गर्ने, सो क्षेत्रमा मिचिएका सार्वजनिक जग्गा अतिक्रमण हटाउने विषयमा काठमाडौं उयपत्यका विकास प्राधिकरणले उपप्रधानमन्त्री सिंहलाई वस्तुस्थितिबारे जानकारी गराएको काठमाडौं आयुक्त बस्नेतले जानकारी दिए ।प्राधिकरणले उपत्यकाका नदि किनारमा मिचिएका सार्वजनिक जग्गाबाट अतिक्रमण हटाउनका लागि काम अघि बढाइरहेको छ । धोबिखोला क्षेत्रमा पनि अतिक्रमित जग्गा छिट्टै फिर्ता ल्याउने गरि काम भइरहेको आयुक्त बस्नेतले बताए ।"
राजकुलोको पानी लैजान खनेको सडक कालोपत्रको अझै सुरसार छैन,काठमाडौँ — ललितपुर महानगरपालिका र डिभिजन सडक कार्यालय ललितपुरले कान्ति लोकपथअन्तर्गत सातदोबाटो–ढोलाहिटी र चक्रपथ–लगनखेल सडक खण्ड साताभित्र कालोपत्र गरिसक्ने बताए पनि अझै सुरसार छैन ।ललितपुर महानगरपालिकाले लेले टिकाभैरवबाट बग्ने राजकुलोको पानी लगनखेलस्थित सप्तपाताल र पले स्वाँ (कमल पोखरी) मा ल्याउन सडकको भित्र भागमा पाइप बिछ्याउन सात महिनाअघि खनेको थियो ।पाइप बिछ्याउन लोटस कन्स्ट्रक्सन कम्पनीले ललितपुर महानगरपालिकासँग एक करोड २५ लाख रुपैयाँमा २०८१ असार २० गते ठेक्का पाएको थियो भने बिल्ड डोब बिल्ड्रर्स कम्पनीले कालोपत्र गर्न २०८१ चैत्र ६ गते ८८ लाख ७८ हजार रुपैयाँमा डिभिजन सडक कार्यालय ललितपुरसँग ठेक्का पाएको थियो ।डिभिजन सडक कार्यालय ललितपुरका प्रमुख गोपाल प्रसाद खकुरेलले पानी परेर कालोपत्र गर्न नसकेको दाबी गरे । राजकुलोको लम्बाई साढे २२ किमि छ । पोखरीमा पानी ल्याउन ललितपुर महानगरपालिकाले पहिलो चरणमा कान्ति लोक पथ अन्तर्गत सुनाकोठी चिबहालदेखि लगनखेल (३.५ किमी) सम्म काम थालेको हो । दोस्रो चरणमा सुनाकोठी बाङगेधारादेखि चिबहालसम्म ल्याउने महानगरको योजना छ ।गोदावरी नगरपालिका क्षेत्रभित्र पर्ने राजकुलो मर्मत तथा सरसफाइ गर्न ललितपुर महानगरले गोदावरीलाई एक करोड ५० लाख रुपैयाँ दिइसकेको छ । गोदावरी नगरपालिकाले कुलो बनाउन टेन्डर आह्वान गरिसकेको जनाएको छ ।अहिले कालोपत्र गर्न अझै सबै ठाउँमा ग्रबेल बिछ्याएको छैन । योजना अनुसार ढोलाहिटी क्षेत्रमा पर्खाल पनि बनाएको छैन । समयमा कालोपत्र नहुँदा अहिले उक्त सडक खण्ड अस्तव्यस्त बनेको छ । सडक खाल्डाका कारण सर्वसाधारण जोखिम मोलेर वारपार गर्न बाध्य छन् । पैदलयात्रीले सास्ती भोग्नु परेको छ ।दुर्घटना बढ्न थालेको छ । ललितपुर महानगरपालिका–१५ वडास्थित सप्तपाताल पोखरी १५ रोपनी र पले स्वाँ पोखरी ३० रोपनीमा फैलिएको छ । अस्तित्व गुमिसकेको सप्तपाताल पोखरीको पुरानै शैलीमा फर्काउन स्थानीय पूर्ण स्थापितलगायतले डेढ दशक लामो कानुनी संघर्ष गरेका थिए।
एक किलो १५९ ग्राम सुनसहित त्रिभुवन विमानस्थलबाट भारतीय नागरिक पक्राउ,काठमाडौँ — प्रहरीले त्रिभुवन अन्तरराष्ट्रिय विमानस्थलबाट एक किलो १५९ ग्राम सुनसहित एकजनालाई पक्राउ गरेको छ ।पक्राउ पर्नेमा भारतीय नागरिक ५३ वर्षीय मीना सुरजितसिंह खेमानी रहेको केन्द्रीय प्रहरी प्रवक्ता विनोद घिमिरेले जानकारी दिए।एयर अरेवियाको उडानद्वारा शारजाहबाट काठमाडौँ आएकी निज खेमानी विमानस्थलको आगमन भन्सार एरियाको टनेल गेटबाट करिब एक किलो १५९ ग्राम तौलको सुन जस्तो देखिने अर्धठोस् पदार्थसहित पक्राउ परेकी हुन् ।प्रहरीले प्लास्टिकले ‘र्‍याप’ गरेको तीन वटा डल्लाको सुन जस्तो देखिने अर्धठोस् पदार्थ फेला पारी पक्राउ गरेको र यस सम्बन्धमा थप आवश्यक अनुसन्धान गरिरहेको प्रवक्ता घिमिरे बताए।
बोसनिया र मलेसिया पठाइदिन्छु भन्दै १२ जनासँग १२ लाख ठगी गर्ने पक्राउ,काठमाडौँ — प्रहरीले वैदेशिक रोजगारीमा आकर्षक तलबको प्रलोभनमा पारी बोसनिया र मलेसिया पठाइदिन्छु भन्दै ठगी गरेको अभियोगमा दुई जनालाई पक्राउ गरेको छ ।पक्राउ पर्नेहरूमा काठमाडौं महानगरपालिका–१६ बस्ने लमजुङ दोर्दी गाउँपालिका–५ घर भएका दिपेन्द्र गुरूङ र काठमाडौं महानगरपालिका–१५ बस्ने सर्लाही बरहथवा नगरपालिका–१ घर भएका रूपी माया रहेका छन् ।प्रहरी अनुसार पक्राउमध्ये दिपेन्द्रले बोसनिया पठाइदिन्छु भन्दै ६ जना पीडितबाट ७ लाख रूपैयाँ र रूपीले मलेसिया पठाइदिन्छु भन्दै ६ जना पीडितबाट ५ लाख ५७ हजार रूपैयाँ लिई सम्पर्कविहीन बनेका थिए ।उनीहरुलाई पीडितहरूको उजुरीको आधारमा काठमाडौं उपत्यका अपराध अनुसन्धान कार्यालय टेकुबाट खटिएको प्रहरीले पक्राउ गरेको हो । उनीहरूलाई आवश्यक अनुसन्धान तथा कारबाहीको लागि वैदेशिक रोजगार विभाग ताहाचल काठमाडौं पठाइएको प्रहरीले जनाएको छ ।
काठमाडौंका विभिन्न स्थानबाट लागूऔषधसहित पाँच जना पक्राउ,"काठमाडौँ — प्रहरीले काठमाडौंका विभिन्न स्थानबाट लागूऔषधसहित ५ जनालाई पक्राउ गरेको छ ।दक्षिणकाली नगरपालिका–५ फर्पिङबाट फेनारगन ९ सय ६० एम्पुल, नोर्फिन ५ सय एम्पुल, डाइजेपाम ९ सय ८३ एम्पुल र बुप्रेनोर्फिन ४ सय ८७ एम्पुलसहित २ जनालाई पक्राउ गरेको छ । पक्राउ पर्नेहरूमा रौतहट गरूडा नगरपालिका–९ रघुनाथपुर बस्ने राज किशोर सहनी र गौर नगरपालिका–४ टिकुलिया बस्ने सुखारिस सहनी रहेका छन् । उनीहरुलाई इलाका प्रहरी कार्यालय फर्पिङबाट खटिएको प्रहरीले हेटौंडाबाट काठमाडौंतर्फ आउँदै गरेको ना.१ ज ५४३७ नम्बरको सुमोमा खानतलासी गर्नेक्रममा दुवैलाई उक्त लागूऔषध सहित फेला पारेको हो ।त्यस्तै, काठमाडौं महानगरपालिका–२६ पवित्रनगरबाट ब्राउनसुगर जस्तो देखिने पदार्थ ६ सय मिलिग्राम, नगद १ लाख ८० हजार रूपैयाँसहित ३ जनालाई पक्राउ गरेको छ । पक्राउ पर्नेहरूमा सोही ठाउँ डेरा गरी बस्ने सिन्धुपाल्चोक सुनकोशी गाउँपालिका–५ घर भएका रामहरी थापा, पर्वत पैयूं गाउँपालिका–६ घर भएका दिनेश आचार्य र काठमाडौं तार्केश्वर नगरपालिका–१० मनमैजु बस्ने झापा बाह्रदशी नगपालिका–२ का सचिन लम्साल रहेका छन् ।यस सम्बन्धमा प्रहरीले थप आवश्यक अनुसन्धान गरिरहेको जनाएको छ ।"
स्कुल भ्यानले ठक्कर दिँदा कलंकीमा छात्राको मृत्यु,काठमाडौँ — काठमाडौँ महानगरपालिका–१४ कलंकीस्थित इडिफाई इन्टरनेसनल स्कुलको कमाउण्डभित्र सोही स्कुलको भ्यानले ठक्कर दिँदा सोमबार छात्राको मृत्यु भएको छ ।काठमाडौँ कुलेश्वर बस्ने सर्लाही घर भएकी ९ वर्षीया सोनाक्षी यादवको मृत्यु भएको जिल्ला प्रहरी परिसर काठमाडौँका प्रवक्ता अपीलराज बोहराले जानकारी दिए ।ठक्करबाट गम्भीर घाइते भएकी उनको सहिद मेमोरियल अस्पतालमा उपचारका क्रममा मृत्यु भएको हो । उक्त भ्यानको ठक्करबाट घाइते भएका छ जनामध्ये पाँच जनाको नेपाल नेसनल अस्पतालमा र एक जनाको बयोधा अस्पताल बल्खुमा उपचार भइरहेको छ ।दुर्घटनामा घाइते भएका भ्यान चालकको पनि बयोधा अस्पताल बल्खुमा उपचार भइरहेको प्रहरीले जनाएको छ । दुर्घटनाका सम्बन्धमा प्रहरीले आवश्यक अनुसन्धान गरिरहेको जनाएको छ ।
क्यानडा र यूके पठाइदिन्छु भन्दै २६ लाख ठग्ने पक्राउ,काठमाडौँ — प्रहरीले वैदेशिक रोजगारीमा आकर्षक तलबको प्रलोभनमा पारी क्यानडा र युके पठाइदिन्छु भन्दै ठगी गरेको अभियोगमा दुई जनालाई पक्राउ गरेको छ ।पक्राउ पर्नेमा बुढानीलकण्ठ नगरपालिका–११ बस्ने कपिलवस्तु शिवराज नगरपालिका–५ घर भएकी दीपा शर्मा र झापा भद्रपुर नगरपालिका–४ घर भएका व्रिजेश सुवेदी रहेका छन् ।प्रहरीका अनुसार पक्राउ परेकामध्ये दीपाले क्यानडा पठाइदिन्छु भन्दै पीडितबाट २३ लाख ५० हजार रूपैयाँ र व्रिजेशले यूके पठाइदिन्छु भन्दै २ लाख ५० हजार रूपैयाँ लिई सम्पर्कविहीन बनेका थिए ।दुवैलाई पीडितहरूको उजुरीका आधारमा काठमाडौं उपत्यका अपराध अनुसन्धान कार्यालय टेकुबाट खटिएको टोलीले पक्राउ गरेको हो ।पक्राउ परेकामध्ये दीपालाई आवश्यक अनुसन्धान तथा कारबाहीका लागि जिल्ला प्रहरी परिसर काठमाडौं र व्रिजेशलाई वैदेशिक रोजगार विभाग ताहाचल काठमाडौं पठाइएको प्रहरीले जनाएको छ ।
सहकारीको बचतमाथि 'महाभोज',"काठमाडौँ — फिल्ममा जब पात्र प्रमुख समस्यामा पर्छन्, तब त्यसबाट उम्कन उसले अनेक उपाय खोज्छ । भेटिएको उपायतर्फ अगाडि बढ्दै जाँदा झनै समस्या थपिँदै जान्छ ।एकपछि अर्को थुप्रिँदै गएको समस्याको समाधानका विभिन्न बाटोहरु खोज्न सुरु गर्छ, पात्र । कथा वाचनको यही शैलीले दर्शकको ध्यान फिल्ममा तानिरहन्छ । पात्रले सामना गर्ने द्वन्द्वले कथा अगाडि बढाउँदै लैजान्छ । तर, जब पात्रले यस्ता समस्याबाट सहजै बाहिर निस्कन खोज्छ, तब कथाले बाटो बिराउँछ । अनि दर्शकको ध्यान अन्तै मोडिन्छ । दिनेश राउत निर्देशित 'महाभोज'मा भएको यही हो ।सहकारी पीडितको समस्यालाई केन्द्रमा राखिएको यो फिल्ममा पात्रले समस्या समाधानको सहज बाटो समाउँदा कथाको लय बिग्रिएको छ । जस्तै, मध्यान्तरअघिसम्म फिल्म यथार्थवादी शैलीमा अगाडि बढ्छ । तर, जब पात्रले समस्या समाधानको बाटो पहिल्याउन थाल्छ तब त्यहाँ कथाको तरङ्ग हराउँदै जान्छ । थपिने अन्य उपकथा पनि विश्वासिलो लाग्दैन ।पात्रलाई समस्याबाट बाहिर निकाल्न क्रान्तिलाई त्यसै जोडिदिएको छ । समस्याबाट उम्किन अचानक पात्रहरु क्रान्तिकारी बाटोमा लाग्छन्, जसलाई विश्वासिलो ढंगले स्थापना गरिएको छैन । सहकारी समस्यामा देखिएको समस्यालाई हल गर्न पात्रले समाएको यो क्रान्ति निकै अपत्यारिलो देखिन्छ । जस्तै नमुना श्री बहुउदेश्यीय सहकारी संस्थाका संचालक सुर्यप्रसाद कोइराला(आर्यन सिग्देल)ले त्यहीँको पैसा दुरुपयोग गर्दै चुनाव जित्छन्, गाउँपालिका अध्यक्ष बन्छन् ।सहकारीको नवनियुक्त अध्यक्ष चन्द्रकाजी(दयाहाङ)लाई तब मात्र यो सत्यले पोल्न थाल्छ, जब उनकै नामबाट सबै पैसा सहकारीबाट निकालिएको थाहा हुन्छ । विस्तारै गाउँलेलाई बचत रकमको आवश्यकता पर्न थाल्छ । यस्तैमा एकदिन विश्व(खगेन्द्र लामिछाने) पत्नी (अञ्जना बराइली)सँगै बचत रकम निकाल्न शहरबाट गाउँ पुग्छन् । त्यतिकैमा उनीहरुलाई थाहा हुन्छ, सहकारी रित्तो छ ।अध्यक्ष सुर्यप्रसादले सहकारीको सबै पैसा दुरुपयोग गरेका छन् । अब चन्द्रकाजी, विश्वले नमुना श्री बहुउदेश्यीय सहकारीका कारण आफूहरुले भोगेको समस्याको समाधान खोज्न थाल्छ । तर, पात्रले उक्त समस्याबाट निस्किन खासै संघर्ष गर्नै पर्दैन । प्रमुख पात्रले आफ्नो उदेश्य पूरा गर्न कुनै संघर्ष नै गर्नु परेन भने के हुन्छ ? त्यो पात्रप्रति समानूभुती र सहानूभुती हुन्न ।सहकारी समस्यालाई मूल विषय बनाउँदै यो मुद्दाको गहिराईलाई बहसमा ल्याउनु, 'महाभोज'ले चालेको बलियो कदम हो । व्यवसायिक फिल्म बनाइरहेका निर्देशक दिनेशको आँखा नेपाली समाजमा रहेका यस्ता समस्यामाथि पुग्नु सकरात्मक पाटो हो ।हजारौं बचतकर्ताले भोग्दै आएको यस किसिमको गम्भीर विषय मूलधारे फिल्ममार्फत उठाउनु फिल्मको सबल पाटो हो । खासमा मूलधारे फिल्ममा यस किसिमको मुद्दा कमै उठाइन्छ । यस्तो कथामा जोखिम मोल्ने थोरै हुन्छन् । तर, महाभोजले यो जोखिम उठाउँदै भूइँमान्छेको पीडालाई फिल्ममार्फत प्रस्तुत गर्नुका साथै सम्बन्धित निकायको ध्यान तान्ने कोसिस गरेको छ ।सहकारी वृत्तमा देखिएको यस्तो मुद्दामा फिल्म बनाइरहँदा निर्देशक राउतले कथालाई भूइँमान्छेको दृष्टिकोणमार्फत भनिदिएको भए, फिल्मले सिर्जना गर्ने बहसको स्वरुप बृहत्तर बन्ने थियो ।खासमा सहकारी समस्या यो फिल्मको केन्द्रिय मुद्दा हो । तर, यो विषय उठाउँदै गर्दा फिल्मले सत्ता र शक्तिमा हुनेहरुले गर्ने दमनलाई प्रस्तुत गरेको छ । मार्क्सवादी दृष्टिकोणले हेर्ने हो भने शक्तिमा भएकाले सँधै कमजोर वर्गलाई दबाउने गर्छ । यो फिल्ममा पनि सत्तामा भएका अध्यक्ष सुर्यप्रसादले चन्द्र मात्रै होइन, आफूभन्दा कमजोर गाउँलेमाथि दमन गरेको छ ।सूर्यप्रसाद विदेशबाट फर्किए, त्यताबाट ल्याएको पुँजीले सहकारी खोले । त्यही सहकारीमार्फत सुर्यले 'हुँदा खाने' वर्गमाथि शोषण गरेको देखाइएको छ । शक्ति र सत्ताको आडमा पुग्नेहरुले शक्तिहिन, आवाजविहिनलाई कसरी दबाउन खोज्छ ? फिल्मले व्यंग्य गर्छ ।गरिबको लासमाथि टेकेर कसरी नेपाली समाजमै पनि शक्तिशालीले गरिब, निमुखा जनतालाई पीडामा पारिदिएको छ भन्ने गजब्बको उदाहरण हो, सहकारी समस्या । पानीपुरी बेच्ने, फोहोर व्यवस्थापन गर्ने अनि सौचालय सफा गर्ने जस्ता काम गरेर गरिब सर्वसाधरणले सहकारीमा आफ्नो जीवनको सबै आयआर्जन राखे । उनीहरुले वास्तवमा आफ्नो जीवनभरको कमाई मात्रै होइन, जीवन नै सहकारीलाई दिए । तर, त्यही शक्तिमा भएका, सक्रिय राजनीतिमा भएका अनुहारहरुले नै उनीहरुका बचत अपचलन गरिदिए ।अर्बौं बचतमाथि मोज गरेका कति राजनीतिज्ञलाई कठघरामा उभ्याउन सकिरहेको छैन । कतिलाई प्रहरीले पक्राउ गर्न सकेको छैन । दैनिकी चलाउनकै लागि बचत रकम फिर्ता पाउने आशमा भएका बचतकर्ता न्यायको पर्खाईमा देखिन्छन् । उनीहरु आफूले बचत गरेको आफ्नै पैसाका लागि सडकमा छन्, आँशुको धारा बगाइरहेछन् । तर, शक्तिशालीले अझै पनि यो मुद्दालाई दबाउने कोसिस गरिरहेको छ ।बचत रकम हिनामिना गर्ने केही त पक्राउ पनि परे । तर, उनीहरु पक्रँदैमा के खाई नखाई बचत गरेका सर्वसाधरणले आफ्नो पैसा फिर्ता पाए त ? यहाँ शक्तिहिनले न्याय पाउने कसरी ? सहकारी बन्द भएदेखि ती सर्वसाधरण भोगेको मानशिक तनावको हिसाब खोइ ? ब्याजको त कुरा छाडौं, जम्मा गरेको रकम नै उनीहरुले कहिले पाउने ? ‍फिल्मले यस्ता महत्त्वपूर्ण प्रश्न उठाइदिएको छ ।महिला चरित्र चित्रणका सवालमा भने 'महाभोज' निकै कमजोर देखिन्छ । खासमा यो फिल्ममा अधिकांश महिला चर्को बोल्ने, उनीहरुको बोलीमा लगाम नभएको देखाइएको छ । जस्तै, अधिकांश दृश्यमा विश्वले पत्नीको मुखमा लगाम लगाउन खोज्दै, 'भोल्युम सानो' भनिरहन्छन् ।फिल्ममा उनकी पत्नी मात्रै होइन, अन्य महिलाका हकमा पनि यस्तै चित्रण देखिन्छ । हरेक पटक 'भोल्युम सानो' भन्ने संवादमार्फत दर्शक हसाइरहन खोज्दा, त्यसले महिला अनावश्यक विषयमा बोलिरहन्छन् भन्ने चित्रण गर्न खोजिएको छ । यी दृश्यमा उनीहरुले अभिव्यक्त गर्ने विचारमै पुरुष नियन्त्रण देखिन्छ । सहकारी समस्याजस्तो संवेदनशिल मुद्दा उठाइरहँदा महिलाका विषयमा पनि सजक भइदिएको भए 'महाभोज'को चरित्र चित्रण अझै मजबुत बन्ने थियो ।"
अब नेपालमा बज्ने भारतीय संगीतको रोयल्टी भारतीय कलाकारलाई दिनुपर्ने,"काठमाडौँ — नेपाल र भारतका संगीतकर्मीहरूबीच रोयल्टी संकलन तथा वितरणसम्बन्धी द्वीपक्षीय सम्झौता भएको छ । जापानको राजधानी टोकियोमा आयोजित एक कार्यक्रममा नेपाली संगीतकर्मीहरूको संस्था ‘पर्फर्मर्स सोसाइटी अफ नेपाल’ र भारतको ‘इन्डियन सिङ्गर्स एन्ड म्युजिसियन राइट्स एशोसिएसन’ बीच यो सम्झौता भएको हो ।सम्झौतापत्रमा पर्फर्मर्स सोसाइटी अफ नेपालका उपाध्यक्ष निर्णय एनएसके र इन्डियन सिङ्गर्स एन्ड म्युजिसियन राइट्स एशोसिएसनका संस्थापक सञ्जय टन्डनले हस्ताक्षर गरेका छन् । यससँगै अब नेपालमा भारतीय कलाकारका गीत-संगीत सार्वजनिक रूपमा (जस्तै- होटल, रेस्टुरेन्ट, टेलिभिजन, रेडियो, यातायात, पिकनिक स्थल लगायत) मा प्रयोग गर्दा भारतीय कलाकारलाई सो बापतको रोयल्टी नेपालले तिर्नुपर्नेछ । त्यस्तै, भारतमा नेपाली कलाकारहरूको संगीत बज्दा भारतले पनि नेपालीलाई रोयल्टी बुझाउनुपर्नेछ ।सो अवसरमा विश्वभरका कलाकारहरूको अधिकार व्यवस्थापन गर्ने संस्था ‘एससीएपीआर’का प्रबन्ध निर्देशक रेमी डेस्रोसिएर्ससँगै एसियाका विभिन्न देशका कलेक्टिभ म्यानेजमेन्ट अर्गनाइजेसन (सीएमओ) का प्रतिनिधि उपस्थित थिए । पर्फर्मर्स सोसाइटी अफ नेपालले यसअघि जापान, मलेसिया, थाईल्यान्ड र फिलिपिन्सका सीएमओहरूसँग पनि यस्तै प्रकृतिको द्विपक्षीय सम्झौता गरिसकेको जनाएको छ ।के हो सीएमओ ?कलेक्टिभ म्यानेजमेन्ट अर्गनाइजेसनले संगीतकर्मी, गीतकार, संगीत निर्माता, लेखकलगायत सर्जकहरूको अधिकार व्यवस्थापनको काम गर्छन् । कुनै पनि गीत-संगीत प्रयोगका लागि अनुमति (लाइसेन्स) दिने, रोयल्टी संकलन गर्ने र सम्बन्धित अधिकारवालालाई वितरण गर्ने जिम्मेवारी पनि सीएमओहरूको हो ।"
"शर्माको ‘झोले त तै‌, झोले त मैं’ गीत सार्वजनिक","काठमाडौँ — लोक तथा दोहोरी गायक पशुपति शर्माको ‘झोले त तै‌, झोले त मैं’ बोलको गीतले सार्वजनिक भएको छ ।मुलुकका प्रमुख राजनीतिक दल, शीर्ष नेताहरुलाई व्यंग्य गरिएको म्युजिक भिडियो 'पशुपति शर्मा' अफिसियल च्यानलबाट बिहीबार रिलिज गरिएको हो । गीतमा शर्माकै शब्द, स्वर, संगीत तथा अभिनय रहेको छ ।पछिल्लो समय सत्तारुढ एमालेका नेताहरुले 'म झोले हो' भन्ने अभियान चलाएका थिए । उक्त सन्दर्भपछि शर्माले नयाँ गीत तयार पारेका हुन् । समसामयिक विषयवस्तुमा गीतमार्फत तीखो व्यंग्य गर्न सिपालु शर्माले ‘सबै पार्टी सही, खराब त तैं, खराब त मैं’ लगायत शब्द समेटेका छन् ।उक्त गीतले सार्वजनिक भएको ७ घण्टाको अवधिमा १ लाख ३० हजारभन्दा बढी भ्यूज बटुलेको छ । करिब २ हजार जनाले कमेन्ट गरिसकेका छन् ।उनका 'लुट्न सके लुट कान्छा', 'तिम्रा नेता बिग्रिए जाग जनता', 'जनता नि चोर', जस्ता व्यंग्यात्मकसहित विभिन्न लोक तथा दोहोरी गीत लोकप्रिय छन् ।"
डकुमेन्ट्रीमेकर सारा मनीको 'मास्टरक्लास',"काठमाडौँ — प्रतिष्ठित अफगानी-बेलायती डकुमेन्ट्रीमेकर सारा मनीले अस्कर इन्टरनेस्नल कलेजका फिल्म विद्यार्थीलाई 'मास्टरक्लास' दिएकी छन् । धौलागिरी फिल्म्सको सहयोगमा आयोजना भएको यो मास्टरक्लासमा साराले अफगानिस्तानका महिलामाथि बनाएको डकुमेन्ट्रीमाथि आफ्नो अनुभव, डकुमेन्ट्री निर्माणका अप्ठ्यारादेखि महिला भएकै कारण आफूले फिल्म निर्माणमा सहँदै आएको दु:खमाथि अनुभूति सुनाइन् ।सन् २०१८ मा बनाएको 'अ थाउजेन्ड गर्ल्स लाइक मी'शीर्षकको डकुमेन्ट्री देखाउँदै साराले अफगानिस्तानमा बलात्कारमा परेका महिलाले भोग्दै आएको संघर्ष र त्यस किसिमका कथा उधिन्न फिल्मकर्मीका हिसाबले गरेको विभिन्न डकुमेन्ट्री निर्माणका पक्षमा रहेर विद्यार्थीबीच अनुभव सुनाइन् ।यो डकुमेन्ट्रीमा आफ्नै बुवाबाट बलात्कार भएकी खतेरा नामकी महिलाले न्यायका लागि चालेको साहसिक कदम, आफन्तबाट भाग्दै बाँच्नुपरेको जीवनमाथि आधारित छ । 'कुनै पनि समाज पूर्ण छैन । सबै समाजमा कुनै न कुनै समस्या हुन्छन् । फिल्मकर्मीका हिसाबले ती समस्या हामीले देख्न सक्नुपर्छ र त्यसको समाधानको बाटो पनि खोज्नुपर्छ,'साराले विद्यार्थीलाई भनिन् । खासमा सारा पहिला काबुलको एउटा भवनमाथि डकुमेन्ट्री बनाउने योजनामा थिइन् । तर, एकदिन राष्ट्रिय टेलिभिजनबाट एक अफगानी महिलाले आफूमाथि भएको बलात्कारबारे कसैले सहयोग नगरेको भन्दै बोलेको भिडियो उनले देखिन् । त्यसपछि सहयोगका लागि उक्त पात्रसामू पुग्दा साराले 'अ थाउजेन्ड गर्ल्स लाइक मी' निर्माण गरिन् ।यो डकुमेन्ट्री बनाउन उनलाई ३ वर्ष लागेको रहेछ । यो डकुमेन्ट्रीमा साराले बलात्कारजस्तो जघन्य अपराधमा अफगानिस्तानको न्यायलयले कसरी काम गरिरहेको छ ? उत्पीडित महिलाले न्यायका लागि गरेको संघर्ष देखाउँदै त्यहाँको समाज देखाउन खोजेकी छन् । साराको 'मास्टरक्लास'मा अस्करका विद्यार्थीसँगै केही फिल्मकर्मी पनि सहभागी थिए ।"
'जारी २' दसैंमा आउने,"काठमाडौँ — ३६ दिनमा छायांकन सकाएको फिल्म 'जारी २' दसैंमा प्रदर्शन गर्ने भएको छ । निर्माण टिमले फिल्मको छायांकन सकिएको जानकारी गर्दै 'जारी २'को प्रदर्शन मिति तय गरेको हो ।यो फिल्मलाई कवि एवं निर्देशक उपेन्द्र सुब्बाले निर्देशन गरेका हुन् । फिल्मको छायांकन पाँचथरमा गरिएको हो । निर्माण कम्पनी बाँसुरी फिल्म्सले अभिनेता दयाहाङ राई र अभिनेत्री मिरुना मगरको चरित्र चिनाउने तस्बिर पनि सार्वजनिक गरेको छ । लिम्बू पहिरनमा सजिएकी मिरुना परिवारसँग कतै गइरहेको देखिन्छ त अर्कोतिर दयाहाङ च्याम्ब्रुङ बजाउँदै देखिन्छन् ।यसअघि २०८० मा ब्लकबस्टर भएको 'जारी'लाई निर्देशक सुब्बाले नै निर्देशन गरेका थिए । यो फिल्मले १७ करोडमाथिको व्यापार गरेको थियो । दर्शकबीच रुचाइएको यो फिल्मको सिक्वेल 'जारी २' दर्शकबीच निर्माण घोषणादेखि नै प्रतिक्षित बनेको छ ।'जारी २'मा अभिनेता दया र मिरुनासँगै कलाकारहरु विजय बराल, ऋचा शर्मा, बुद्धि तामाङ, पुष्कर गुरुङ, प्रेम सुब्बा, माओत्से गुरुङ, मानहाङ लावती, विष्णु मोक्तानलगायतको अभिनय छ ।"
द्वन्द्व पीडितको न्याय कहाँ हरायो ?,"काठमाडौँ — युद्धले दिएको घाउले कति वर्ष पिराउला, १० या २० वर्ष ? कतिन्जेल चह्राउला त्यसको चोट ? द्वन्द्वकालमा हिंसा, दुर्व्यवहार र बलात्कार सहेका पीडितका कति रात अनिदोमा बित्दो हो ? युद्ध पीडाले झस्काइरहँदा अर्धचेतन मनमा उनीहरू के बर्बराउँदा हुन् ? कसरी बर्बराउँदा हुन् ? गुमेको न्याय, दु:खेको आत्मसम्मान र बल्झिरहने यातनाले दोहोर्‍याइ ल्याउने उकुसमुकुस र छटपटी कति दुख्दो हो ?मण्डला नाटकघरमा मञ्चनरत नाटक 'मञ्जिरा: द म्यूटेड मेलोडी'ले युद्ध घाउको गहिराइ नाप्दै हिंसामा परेका महिलाको न्यायका लागि वकालत गर्छ । सोमनाथ खनालको परिकल्पना तथा निर्देशन, निर्देशक खनालसँग मिलेर सन्देश घिमिरेले लेखेको यो नाटकले द्वन्द्वको बर्बरता, क्रूरता र भयावहलाई प्रस्तुत गर्दै न्यायका लागि मौन बसेको समाज, न्याय प्रणाली र राज्यसँग प्रश्न गर्छ । के द्वन्द्वकालमा हिंसामा परेका महिलाहरूले न्याय पाए त ? आखिर उनीहरूले न्यायकै लागि समाजमा अझै कति युद्ध लड्ने ? हिंसा गर्नेहरू खुलेआम समाजमा हिँडिरहँदा उनीहरूले आफ्नो जीवन किन छटपटीमै बाँचिरहनु पर्ने ? न्यायको यो लडाइँमा सचेत नागरिक र संवेदनशील समाज कहाँ उभिदिनुपर्छ ?चर्चित नाटक 'डेथ एन्ड दि मेडन'को थिममा आधारित 'मञ्जिरा: द म्यूटेड मेलोडी' निसास्सिँदै बाँचिरहेकी मञ्जिरा(सरस्वती चौधरी)को कथा हो । काठमाडौँबाट शान्ति खोज्दै बर्दिया सरेका अधिवक्ता गोपाल(सरोज खनाल)को परिवारकहाँ मञ्जिराको पति प्रेम (सशांक मैनाली) ड्राइभरी गर्छन् । गोपालको पत्नी शान्ति(सरिता गिरी)लाई बर्दियाको गर्मीले शान्ति दिइरहेको छैन । अधिवक्ता पेसा छाडेर गृहिणी बनेकी शान्तिलाई तब शान्ति मिल्छ, जब गोपाललाई द्वन्द्व पीडितको न्यायसँग सम्बन्धित उच्चस्तरीय छानबिन आयोगको अध्यक्ष बनाउने खबर उनीकहाँ आइपुग्छ ।घरमा आइपुगेको पाहुना कवीन्द्र(अनुप न्यौपाने)ले नै गोपाल आयोगको अध्यक्ष बन्दै गरेको कुरा शान्तिको अगाडि फुत्काइदिन्छन् । गोपाल आयोगको अध्यक्षमा नियुक्त हुनु, अनि कवीन्द्र उक्त परिवारसँग नजिकिँदै जाँदा त्यहाँ एउटा रहस्यमय धुन गुञ्जन थाल्छ । जुन धुनले मञ्जिरा विक्षिप्त बन्छिन्, उनका घाउ आलो भइदिन्छ । अनि उनी पानीबाट किनाराकृत गराइएको माछाझैं छटपटाउँछिन्, बरबराउँछिन् । यो धुनको रहस्य खोतल्दै जाँदा मञ्जिरा र युद्धको विगत वर्तमानमा फर्किन्छ ।झट्ट सुन्दा मिठो लाग्ने यो धुन पछाडिको नमिठो लय नै 'मञ्जिरा: द म्यूटेड मेलोडी'को कथा हो । यो धुन नाटकमा प्रयोग सबैभन्दा बलियो बिम्ब हो । हार्मोनिकाको यो धुन सुन्दर सुनिन्छ । तर यो धुनले सम्झाउने नरसंहार, यातना र पीडितका उत्पीडन र मानसिक स्वास्थ्य सवालका ध्वनि निकै कर्कशपूर्ण छ । युद्ध सुन्दर नारा, सपना र वादहरू बोकेर उभियो । तर, यही युद्धले मञ्जिराहरुलाई बिर्सनै नसकिने कर्कश धुन छाडी गयो । मञ्चमा मञ्जिराको अतित पुर्‍याउने ढोकाको प्रयोग छ, जुन द्वारले मञ्जिरालाई त्यो कहाली लाग्दो क्षणमा पुर्‍याउँछ, जहाँ यो सुन्दर धुनले कुरूपता पक्रन्छ । यो ढोका उघारिनु, यो धुनले बल्झाउने त्यो नमिठो सत्यमा पुग्नु हो ।नाटकले विषाक्त पुरुषत्व र पितृसत्तात्मक समाजलाई व्यङ्ग्य गर्छ । कवीन्द्र र गोपालको चरित्रमार्फत् यो विषयलाई उभ्याइएको छ । अधिवक्ता गोपाल अभियन्ता हुन्, तर उत्पीडितहरूका मुद्दामा संवेदनशील देखिँदैनन् । द्वन्द्व पीडितले आँखै सामू आफ्ना बयान राख्छन्, यति ठूलो पीडाबारे वर्षौंपछि बोल्दा उनलाई सुनिदिनुपर्छ भन्ने सामान्य ज्ञान उनलाई छैन । पीडितलाई झनै अविश्वास गरिदिन्छन् ।अर्को त उनी आफ्नो पत्नीले गरेको त्याग देख्दैनन् । पत्नी शान्तिले परिवारका लागि अधिवक्ता जीवन छाडिदिन्छिन्, गोपालका लागि त्यो 'सामान्य' विषय हो । कविन्द्रसँग बोलिरहँदा गोपालले महिलाप्रतिको आफ्नो पाखण्डीपन देखाउँछन् ।'खास खास भेलाका कुराहरू घरका महिलाहरूलाई भन्नु हुँदैन । उनीहरूले त्यसमा प्रभाव पार्न खोज्नछन्,' गोपालले कवीन्द्रलाई भन्छन् । कवीन्द्रको दृष्टिकोण पनि स्त्रीदेषीले भरिएको छ । पत्नीसँग पारपाचुके गरिसकेका उनी बोलीपिच्छे आफ्नो पत्नीलाई दोषी ठहराइरहन्थे ।त्यति मात्रै होइन उनी आफूभित्रको भडास, यौन कुण्ठा र बदला महिलामाथि पोख्छन् । महिलालाई तथानाम गाली बक्छन् । पहिचानको राजनीति, भूइँमान्छेका समस्या र महिला पीडामाथि असंवेदनशील बन्छन् ।उनी महिलालाई मानव ठान्दै ठान्दैनन् ।कवीन्द्र चरित्रमार्फत नाटकले स्त्रीद्वेषी दृष्टिकोण, विषाक्त पुरुषत्वलाई प्रस्तुत गर्छ । यी दुई पुरुष चरित्रमार्फत 'मञ्जिरा'ले समाजमा भएका संकुचित पुरुषत्वलाई व्यंग्य गर्छ ।नाटकमा प्रेमजस्ता पुरुषलाई पनि खडा गरिएको छ, जो समान व्यवहार, न्याय र उन्मुक्तीका पक्षमा उभिन्छन् । जो पीडितका पीडालाई बुझिदिन्छन् । महत्त्वपूर्ण पक्ष त उनी पीडितका भोगाइलाई सुनिदिन्छन् । महिलाका त्याग, आत्मसम्मान र स्वाभिमानको पक्षमा बोलिदिन्छन् । न्याय पाउने लडाइँमा सँगसँगै उभिने आड, भरोसा र साथ दिन तत्पर छन् । प्रेम त्यस्ता सहयात्रीको उदाहरण हो, जसले युद्धले दिएको मानसिक तनाव, अपमान, हीनताबोध र समाजको लाञ्छना सामना गरिरहेकी पीडित महिलाको आड बनेर उभिइदिन्छन् ।'मनवा सुहावन…'मञ्जिराको टाउको दुख्ने बित्तिकै प्रेमले गाउने यो गीतमै पनि त्यो साथ र आड झल्कन्छ । नाटकमा प्रेम पात्रमार्फत समाजमा भएका गोपाल र कवीन्द्रका सोचाइमाथि व्यङ्ग्य प्रहार गरिएको छ ।'मञ्जिरा: द म्यूटेड मेलोडी'ले महिला सशक्तीकरणको मुद्दा उठाउँछ । नाटकमा 'मञ्जिरा'जस्ता महिला छन् जो आफूसँग भएको बर्बरताविरुद्ध उभिने साहस बटुल्छन् । आफ्नो रक्षाका लागि बन्दुक दागेर उभिन सक्छे, मञ्जिरा । प्रश्न गर्न सक्छे अनि न्यायको लडाइँ लड्न सक्छे । वर्षौंदेखि सहँदै आएको पीडा बोकेर बाँच्ने हिम्मत पहिल्याउँछे ।यसबीच गृहिणी शान्तिले अधिवक्ता पेशामा फर्कने निर्णय लिन्छिन् । खासमा आफूमाथि भइरहेको दमन र अपमान बुझेरै शान्तिले अधिवक्ता बन्ने निर्णय लिन्छिन् । यो चरित्रमा आएको परिवर्तनमार्फत् नाटकमा महिला सशक्तीकरणको पक्ष प्रस्तुत गरिएको छ ।यो नाटकले पीडितको मानसिक स्वास्थ्यको सवाललाई पनि देखाएको छ । जब-जब हार्मोनिकाको धुन पृष्ठभूमिमा बज्छ, मञ्जिरा छट्पटिन थाल्छिन् । दु:खेको टाउको समातेर उनी विक्षिप्त हुन्छिन् । यो दृश्यले ती तमाम महिलाको मानसिक स्वास्थ्य देखाउँछ, जो अझै यो पीडासँगै न्याय पर्खिरहेका छन् । मञ्जिराको भूमिकामा अभिनय गरेकी सरस्वती चौधरीले यो चरित्रमार्फत् ती महिलाले सहेको पीडा, मानसिक यातना र चोटहरूलाई दुरुस्तै मञ्चमा उभ्याइदिएकी छन् ।त्यस्तै, कलाकार सरिता गिरीले शान्ति चरित्रको चञ्चलता, निर्दोषी र उनमा आएको परिवर्तनलाई सशक्त अभिनयमार्फत् प्रस्तुत गरिदिएकी छन् । सरोज खनाल, अनुप न्यौपाने र शशांक मैनालीले पनि चरित्र सुहाउँदो अभिनय पस्केका छन् ।युद्ध ठूल्ठूला मुद्दाहरूका लागि भए । ती मुद्दाले गन्तव्य भेटायो भेटाएन ? बहस छेडिन्छन्, छेडिरहन्छन् । तर, युद्धका आघात बोकेर बाँचिरहेका मञ्चिराका पीडामाथि कसैको ध्यान पुग्दैन । भुइँमान्छे, दलित र महिलाका मुद्दा भजाएरै सत्तामा पुगेकाहरूले त यो विषयलाई नजरअन्दाज नै गरिदिए ।तर, निर्देशक सोमनाथ र लेखक सन्देशले फेरि यो संवेदनशील विषय उठाउँदै बहसको बाटो खोलिदिएका छन्,– अझै मञ्जिराहरुले कतिन्जेल युद्ध घाउ बोकेर हिँड्नुपर्ने हो ? द्वन्द्व पीडितको न्याय कहाँ हरायो ?"
काठमाडौंमा बृहत् थारू सांस्कृतिक कार्यक्रम हुँदै,"काठमाडौँ — 'राष्ट्रिय थारू कलाकार मञ्च'ले असार ७ मा काठमाडौंमा बृहत् राष्ट्रिय थारू सांस्कृतिक कार्यक्रम आयोजना गर्ने भएको छ । विश्व संगीत दिवसको अवसरमा मञ्चले थारू भाषा, कला र संस्कृतिको संरक्षण र प्रवर्द्धन गर्ने उद्देश्यसहित कार्यक्रम गर्न लागेको राष्ट्रिय थारू कलाकार मञ्चका केन्द्रीय अध्यक्ष विनय वैद्यले जानकारी दिए ।'विश्वभर संगीत दिवस मनाइरहँदा हामीले हाम्रो आफ्नै भाषा, धर्म, कला-संस्कृति र पहिचानलाई जोगाउन सरकारको ध्यानाकर्षण गर्न देशभरका कलाकारहरूको जनचेतनामूलक बृहत् सांस्कृतिक कार्यक्रमको आयोजना गरेका छौं,' उनले भने, 'जसमा पूर्व मेचीदेखि पश्चिम महाकालीसम्मका थारू कलाकारहरूले प्रस्तुति दिनुहुनेछ ।'अध्यक्ष वैद्यका अनुसार कार्यक्रममा मेचीदेखि महाकालीसम्मका ५० भन्दा बढी थारू कलाकारहरूले थारू लोक गीत, मौलिक नाच जस्तै धुम्रा नाच, झुम्रा, मघौटालगायत थारू सांस्कृति झल्काउने प्रस्तुति दिनेछन् । कार्यक्रमको पहिलो दिन सांस्कृतिक कार्यक्रम र दोस्रो दिन वार्षिक साधारणसभा पनि हुनेछ । संस्कृति, पर्यटन तथा नागरिक उड्डयन मन्त्रालयका राज्यमन्त्री अरुणकुमार चौधरी ‍कार्यक्रमको प्रमुख अतिथिका रुपमा उपस्थिति हुने उनले जनाए ।कार्यक्रममा थारू परिकारहरूको स्वाद लिन सकिने स्टल, थारू परम्परागत पहिरन, गहना र सांस्कृतिक सामग्रीहरूको प्रदर्शनी पनि हुनेछ । यो कार्यक्रम मनोरञ्जनको माध्यम मात्र नभई थारू पहिचानको संरक्षण र सशक्तीकरणतर्फको सार्थक प्रयास रहेको अध्यक्ष वैद्यले जनाए ।"
"सुदूरपश्चिमको कला, संस्कृति र पर्यटन प्रवर्द्धनमा जोड","धनगढी — धनगढीमा आयोजित संवाद कार्यक्रममार्फत चलचित्रकर्मीहरूले सुदूरपश्चिम चलचित्रका लागि कथावस्तु र छायांकनका लागि उर्वर क्षेत्र भएको औँल्याएका छन् । चलचित्रका माध्यमबाट स्थानीय कला, संस्कृतिको उजागर गर्नुका साथै पर्यटन प्रवर्द्धनमा पनि चलचित्र क्षेत्रले योगदान दिनुपर्नेमा उनीहरूले जोड दिएका छन् ।विभिन्न शीर्षकमा केन्द्रित रहेर गरिएको विषयगत संवाद कार्यक्रममा सिनेकर्मीहरूले सुदूरपश्चिम चलचित्रका लागि कथावस्तु र छायांकनको दृष्टिले सम्भावनायुक्त क्षेत्र भएको उल्लेख गरेका थिए । सुदूरपश्चिमका कला–संस्कृतिलाई समेटेर चलचित्र निर्माण हुनुपर्ने, यहाँका पर्यटकीय स्थलहरूलाई सिनेमामार्फत प्रचार–प्रसार गर्नुपर्ने विषयमा उनीहरूले जोड दिएका थिए ।चलचित्रकर्मी, दर्शक, विद्यार्थी, पत्रकार र कलाकारबीच चलचित्र निर्माण, सन्देश, सामाजिक प्रभाव, स्थानीय पर्यटन, बजारका चुनौती र सिनेमा–समाजको सम्बन्धबारे छलफल गरिएको थियो । विभिन्न सत्रमा सञ्चालन गरिएको संवाद कार्यक्रमको पहिलो सत्र ‘नेपाली सिनेमामा नवीन पुस्ता, नवीन दृष्टिकोण’ विषयमा केन्द्रित थियो । उक्त सत्रमा नायिका उपासना सिंह ठकुरी, अभिनेता दिव्यदेव पन्त र चलचित्र पत्रकार संघ नेपालका अध्यक्ष समीर बलामी वक्ताका रूपमा सहभागी थिए । सहभागीहरूले पछिल्लो समय नेपाली चलचित्रमा देखा परेका नयाँ पुस्ताको अवसर, चुनौती र बदलिंदो प्रविधिको प्रभावबारे विमर्श गरेका थिए ।दोस्रो सत्र ‘सिनेमामा सुदूरपश्चिम इतिहास र संस्कृति’ विषयमा केन्द्रित थियो । सत्रमा सुदूरपश्चिम क्षेत्रको कला–संस्कृतिका जानकार साहित्यकार हेमन्त विवश, चलचित्र निर्देशक नवल नेपाल र अभिनेता पुष्प खड्का वक्ताका रूपमा सहभागी थिए । उनीहरूले सुदूरपश्चिमको मौलिक विषयवस्तुमा आधारित भएर यहाँका स्थलहरूमा छायांकन गर्ने गरी नयाँ चलचित्र निर्माण गर्ने घोषणा पनि गरेका थिए ।तेस्रो सत्र ‘डोटेली भाषा–सिनेमा र संगीत’ विषयमा केन्द्रित थियो । उक्त सत्रमा गीतकार हर्क साउँद, वरिष्ठ देउडा गायक नरेन्द्रराज रेग्मी र पत्रकार उमेद बाग्चन वक्ताका रूपमा सहभागी थिए । उनीहरूले देउडा गीत–संगीत र त्यसको मौलिकताका पक्षमा विमर्श गरेका थिए ।चौथो सत्र ‘सुदूरपश्चिमको पर्यटन प्रवर्द्धनमा सिनेमाको भूमिका’ विषयमा केन्द्रित थियो । सत्रमा कलाकार सरस्वती खड्का, पहिलो डोटेली चलचित्र ‘गौरी’का निर्माता खड्गबहादुर मल्ल र थारु चलचित्रका अभिनेता प्रेम चौधरी वक्ताका रूपमा सहभागी थिए । उनीहरूले सुदूरपश्चिमको पर्यटन प्रवर्द्धनमा सिनेमाले दिन सक्ने योगदान र नेपाली सिनेमामा समेट्न सकिने पर्यटकीय स्थलहरूबारे चर्चा गरेका थिए ।दोधारा चाँदनी, अपि हिमाल, साइपाल हिमाल, खप्तड, बडीमालिका लगायत स्थलहरूलाई सिनेमामा समेट्दा स्थानीय पर्यटन प्रवर्द्धनमा टेवा पुग्नेमा उनीहरूले जोड दिएका थिए । उक्त संवाद कार्यक्रम चलचित्र पत्रकार संघ नेपाल, कैलाली र जेडी एसोसिएट्सले संयुक्त रूपमा शनिबार आयोजना गरेका थिए ।"
कविता र क्यारिकेचरमा रमाइरहेका श्रीकृष्ण शिम्खडा,"काठमाडौँ — कवितामार्फत् सत्तामाथि व्यंग्य गर्ने कवि/कलाकार हुन् श्रीकृष्ण शिम्खडा । विभिन्न व्यक्तिहरूको आवाजलाई क्यारिकेचर गर्न सक्ने कौशलका कारण पनि उनी परिचित छन् ।पछिल्लो समय पर्दामा खासै नदेखिएका यी कलाकार अचेल के गर्दैछन् भन्ने जिज्ञासा उनलाई चिन्नेहरूलाई लागिरहेको हुन सक्छ । ‘आजकल म स्कुल र कलेजमा व्यंग्य कविता सुनाउँदै हिँड्छु,’ उनले भनेका छन्, ‘विद्यार्थीहरूसँग भेट गर्छु । उनीहरूसँगको अन्तर्क्रियामा रमाउँछु ।’कहिलेकाहीँ त उनलाई आफ्नै कवितामाथि सन्देह जाग्ने गर्छ । सोच्ने गर्छन्, ‘मैले लेखिरहेका कविता, कविता हुन् त ?’ तर स्रोताहरूले तारिफ गरेपछि फुरुङ्ग हुने गर्छन् । नयाँ पुस्ताहरूसँग भेट हुँदा नवीन ऊर्जा थपिने बताउँछन् । उनी भन्छन्, ‘उनीहरू छिट्टै कुरा बुझ्छन् । कविताको भावलाई चाँडै ग्रहण गर्छन् ।’कविता त उनले प्रज्ञा प्रतिष्ठान र राष्ट्रिय सभागृहको हलहरूमा पनि सुनाएका छन् । तर त्यहाँ सुन्ने फुर्सद पो कसलाई र ? श्रीकृष्ण कुनै शनिबार डाँडामा घुम्न निस्किएका थिए । एउटा स्कुलका ४ जना विद्यार्थी विरुवा रोपिरहेका थिए । ‘तपाईं अस्ति हाम्रो स्कुलमा कविता सुनाउन आउनुभएको हैन ?’ विद्यार्थीहरूले जिज्ञासु भावमा भने । श्रीकृष्ण छक्क परे । विद्यार्थीहरूलाई सोधे, ‘उसोभए मेरो नाम के भन त ?’‘श्रीकृष्ण शिम्खडा,’ विद्यार्थीहरूले विश्वासका साथ नाम भनेपछि उनी फुरुङ्ग भए । त्यसपछि उनले ती विद्यार्थीहरूलाई केही कविता सुनाए । पछिल्लो समय श्रीकृष्णले आफूले सम्मान थाप्न छाडेको बताउँछन् । कारण खुलाउँदै भन्छन्, ‘मानिसहरू सम्मानका भोका भए । सम्मानभन्दा पनि आत्मसम्मान हुनुपर्‍यो ।’श्रीकृष्ण कहिले ढुंगाका पहरालाई कविता सुनाउन पुग्छन्, कहिले झरिरहेको झरनाको सामुन्नेमा कविता भन्दै हिँड्छन् । ढुंगेधारामा पानीको संगीत मिसाउँदै कविताको बिम्ब फुकाउँछन् । रूखमा ब्यानर झुन्ड्याएर जंगललाई सुनाउँछन् । किन त ?उनी पर्यावरणीय चेतनाका कुरा गर्छन् । ‘यो भनेको ढुंगेधारा जस्ता सम्पदा जोगाउनु हो, रूखहरूको महत्व बुझाउनु हो, मानिसहरूलाई प्रकृतिजस्तै बुझ्ने बनाउनु हो,’ उनको तर्क छ ।यसरी फरक फरक भूगोललाई साक्षी राखेर कविता सुनाउँदै हिँड्दा श्रीकृष्णलाई लाग्ने गर्छ, ‘खासमा हामीले जसलाई कविता सुनाउनु पर्थ्यो, त्यहीँ चुकेका रहेछौँ ।’ यसरी हिँड्दा कतिले श्रीकृष्णलाई अनौठो नजरले पनि हेरे । तर उनी आफ्नो सोचमा स्पष्ट छन् । ‘कहिलेकाहीँ जति सुनाए पनि नबुझ्ने मान्छेहरूलाई कविता सुनाउँदा खेर जान्छ । म खेर नजाओस् भनेर यस्तो गर्छु, कतिलाई अचम्म लाग्छ,’ उनी भन्छन् ।श्रीकृष्णले कहिल्यै राजनीतिज्ञहरूको मात्र क्यारिकेचर गरेनन् । फरक फरक क्षेत्रका व्यक्तित्वहरूको पनि गर्थे । जस्तै दाहाल यज्ञनिधि, दुर्गानाथ शर्मा, प्रवीण गिरी । नेताहरूमा कृष्णप्रसाद भट्टराई, गिरिजाप्रसाद कोइराला, सुशील कोइराला, पुष्पकमल दाहाल, शेरबहादुर देउवाहरूको धेरैपटक क्यारिकेचर गरेका छन् । एक पटक शेरबहादुरको क्यारिकेचर गर्दा उनी (शेरबहादुर) ले आफ्नो निवासमा नै बोलाएको बताउँछन् श्रीकृष्ण ।पूर्वप्रधानमन्त्री तथा नेकपा माओवादी केन्द्रका अध्यक्ष पुष्पकमल दाहालसँगको रोचक प्रसंग पनि उनी सुनाउँछन्, ‘एउटा कार्यक्रममा मैले उहाँको क्यारिकेचर गरेको थिएँ । त्यसपछि उहाँले भन्नुभयो— मैले बोल्नेजति कुरा सबै शिम्खडा जीले बोलिसक्नुभयो । म के बोलूँ ?’उनको क्यारिकेचर यात्राले मूर्त रूप २०४६ सालपछि पाएको हो । त्यसअघि उनी बेला–बेला कृष्णप्रसाद भट्टराईको क्यारिकेचर साथीभाइहरू माझ गर्थे । २०४६ पछि भने विभिन्न नेताहरूसँगै तत्कालीन राजा वीरेन्द्र र ज्ञानेन्द्रको पनि क्यारिकेचर गरे । विभिन्न सडक नाटक र रेडियो नाटक हुँदै उनले आफ्नो यात्रालाई अगाडि बढाएका छन् ।श्रीकृष्ण बेला–बेला नवीन अभियानहरू पनि चलाइरहेका हुन्छन् । एकपटक उनले सडकमा ‘जुत्ता पालिस अभियान’ चलाए । बुझाउनु थियो रे, ‘जुत्ता पालिस गर्नेहरूलाई सधैं भुईँमा नराख ।’ उनी रिङरोड सफा गर्न पनि निस्किए ।कहिलेकाहीँ त उनी रिङरोडमा कुचो लगाइरहेको समेत भेटिन्थे । ‘मलाई केही गरिरहुँ भन्ने हुटहुटी छ,’ उनी भन्छन्, ‘तर पोलिटिक्सबाहेक ।’ एक्लै अभियानहरूमा रमाइरहने श्रीकृष्णको यो बाल्यकालदेखिकै स्वभाव रहेछ । बाल्यकालमा बारीको मकै हेर्न बा–आमाले अह्राउँथे । उनी मकै हेर्न छाडेर पौडी खेल्न निस्कन्थे ।बारीमा आइपुग्दासम्म मकै बाँदरको सिकार भइसकेका हुन्थे । त्यसपछि त उनी बा–आमाको गाली खाइने डरले टाप कस्ने गर्थे । ‘त्यसरी भागेर कहाँ–कहाँ पुग्थेँ । कहिले कतै भाँडा माझिरहेको भेटिन्थेँ, कहिले ट्रकको हुटमा सुतेर यात्रा गरिरहेको हुन्थेँ,’ उनी भन्छन् । कहिले कसैको बारीमा मल बोकिरहेको हुन्थे । कहिले चर्खा चलाएर थोरै रकम जम्मा गर्थे । कपडा मैलो भइसकेपछि बागमतीको तीरमा ढुंगाले घोटेर धुन्थे । अनि सुकाएपछि त्यही लगाएर हिँड्थे ।१६ वर्ष लाग्दै गर्दा उनी पोर्टर भएर हिमालका बाटाहरू उक्लेका थिए । औंलामा पारेको हिउँको असरले उनलाई १५ वर्षसम्म पछ्याइरह्यो । ‘तर यदि मैले यी सबै काम नगरेको भए आज कलाकार हुन्न थिएँ होला,’ उनी भन्छन् । निकै समयपछि घर पुग्दा उनी आमाको खुट्टा ढोग्थे । आमा भन्थिन्, ‘यसले खेतीपाती कहिल्यै गर्दैन । यो आउँदा एक गाँस दूधभात पेटभरि खुवाउनु ।’बाल्यकालमा उनले गरेका यात्रा र अनुभूतिले उनको कलाकर्ममा असर पारेको देखिन्छ । अहिले श्रीकृष्ण आफ्ना गीत र कवितालाई विरुवासँग जोड्ने अभियानमा छन् ।‘जसरी एउटा विरुवामा फल लाग्छ, त्यसैगरी मेरो कला, साहित्य, संगीत पनि फक्रियोस् भनेर क्याम्पसहरूमा गएर फलफूलको विरुवा रोपेँ,’ उनी सुनाउँछन्, ‘र मलाई यिनै सिर्जनशील कामहरूमा रमाइरहन मन छ ।’"
ओटीटीमा सबैभन्दा महँगा अभिनेता अजय देवगन,काठमाडौँ — एक समय टेलिभिजनलाई ‘सानो पर्दा’ भनिन्थ्यो । तर पछिल्लो समय ओटीटी धेरै दर्शकहरूको रोजाइमा परेको छ ।ओटीटी प्लेटफर्महरूले नयाँ-नयाँ कलाकार जन्माइरहेका छन् । अझ स्थापित कलाकारहरू पनि यतिबेला ओटीटीमा जबर्जस्त जमिरहेका छन् ।बलिउडमा मनोज बाजपेयीदेखि नीना गुप्ता र जितेन्द्रसम्मका थुप्रै प्रतिभाशाली कलाकारहरूले ओटीटीमार्फत आफ्नो करियरलाई पुनः स्थापित गरेका छन् ।उनीहरूको वेब सिरिजहरू सधैं चर्चामा रहन्छन् । ओटीटीमा कलाकारहरूले मोटो पारिश्रमिक पनि लिने गरेका छन् । त्यसमध्येका एक हुन् अभिनेता अजय देवगन ।सन् २०२२मा अजय देवगनले डिज्नी प्लस हटस्टारको वेब सिरिज ‘रुद्र: द एज अफ डार्कनेस’ बाट ओटीटीमा डेब्यु गरे । यो ब्रिटिश शो ‘लूथर’ को हिन्दी रिमेक हो ।यसमा अभिनय गरेपछि उनको पारिश्रमिक बढ्यो । भारतीय सञ्चारमाध्यमका अनुसार अजय देवगनले ‘रुद्र’ का सात एपिसोडका लागि कुल १ सय २५ करोड रुपैयाँ पारिश्रमिक लिएका थिए ।यो तथ्याङ्क भारतीय ओटीटी इतिहासको अहिलेसम्मकै सबैभन्दा ठूलो पारिश्रमिक मानिन्छ ।
एआईजी कार्कीको नयाँ गीत ‘गुन्यु चोली पटुकी’,"काठमाडौँ — एआईजी दानबहादुर कार्कीको शब्द रहेको नयाँ गीत ‘गुन्यु चोली पटुकी’ सार्वजनिक भएको छ।वसन्त सापकोटाको संगीतमा बाल गायिका अनुजा कडरियाले स्वर भरेको यो गीतमा बाल कलाकार आन्भी ओलीले अभिनय गरेकी छन् ।नयाँ पुस्तालाई राष्ट्रप्रेम जागृत गराउन र आफ्नो संस्कृति र भेषभुषाप्रति गौरव गराउन यो गीत लेखेको एआईजी कार्कीले बताए ।‘गुन्यु, चोलो र पटुकी नेपाली संस्कृति र भेषभुषाका अभिन्न अंग हुन्,’ एआईजी कार्कीले भने, ‘हाम्रो यो संस्कृति नयाँ आउने पुस्ताले बिर्सिदै जाला कि भन्ने अवस्थामा यो गीत लेखिएको हो ।’पवन सुस्लिङको छायांकन, सम्पादन र कलरिङ रहेको यो गीतको भिडियो निर्देशन किरन थापाले गरेका हुन् ।एआइजी कार्कीले अघिल्लो वर्ष प्रहरीको प्रवक्ता हुँदा ‘दसैँ–तिहार’ बोलको मार्मिक गीत सार्वजनिक गरेका थिए ।"
काठमाडौंमा देखाइयो 'सिकागो द म्युजिकल',"काठमाडौँ — क्लब एलओडीमा चर्चित नाटक 'सिकागो द म्युजिकल' मञ्चन भएको छ । आलिजे बाइनिकको निर्देशनमा तयार भएको यो नाटक एकैदिनका लागि शनिबार काठमाडौंमा अवस्थित क्लबमा मञ्चन भएको हो ।नाटकमा विजय ताम्राकार, लुनिभा तुलाधर, सिर्जना रेग्मी, निर्देशक बाइनिकलगायत थुप्रै कलाकारले अभिनय गरेका थिए। सन् १९२६ मा मौरिन डालसले लेखेको नाटकमा आधारित ‘सिकागो’ले वास्तविक हत्याका कथालाई समेट्छ, जुन घटनामा अधिकांश महिला सम्मिलित हुन्छन्। मौरिनले समाचार लेख्दा संकलन गरेका यस्तै हत्या सम्बन्धी घटनालाई नाटकको कथा बनाएकी हुन्।नाटकमा रोक्सी र भेल्मा भन्ने महिला पात्रको कथा केन्द्रमा छ। कुक काउन्टी जेलमा भेटिएका रोक्सी र केल्माले आफूलाई हत्या घटनाबाट बचाउन कस्ता प्रयास गर्लान्? अधिवक्तादेखि मिडियामाथि पकड जमाइरहन ती महिलाले के–कस्ता कदम चाल्छन्? ‘सिकागो द म्युजिकल’मा महिलाले आफूलाई सशक्त बनाउन र आफ्ना उद्देश्य प्राप्तिका लागि कस्ता संघर्ष र विकल्प खोज्छन् भन्ने देखाइएको छ। एलओडीको भव्य प्रकाशमा कलाकारको जम्बो टोलीले ‘सिकागो द म्युजिकल’को कथा अभिनयमार्फत प्रस्तुत गरेका थिए।नाटकमा कलाकार सिर्जना रेग्मीले रोक्सीको भूमिकामा अभिनय गरेकी थिइन्। रोक्सी भेल्मा जत्तिकै चर्चित बन्ने दौडमा हुन्छिन्। त्यस्तै, भेल्माको चरित्रमा निर्देशक बाइनिक आफैं देखिएकी थिइन्।शहरमा प्रख्यात जीवन बिताइरहेकी भेल्माले आफ्ना पति र बहिनीको हत्या गरिदिन्छिन्। मञ्चमा प्रस्तुति दिइरहँदा प्रहरीले भेल्मालाई पक्राउ गरेर काउन्टी जेल पुर्‍याउँछन्। काउन्टी जेलकी जेलर मामा मोर्टिनको भूमिकामा कलाकार लुनिभा तुलाधरले अभिनय गरेकी छन्। मामा मोर्टिन पैसाका लागि जेलका नियम तोडिदिने चरित्र हुन्।नाटकको अर्को चर्चित चरित्र अधिवक्ता बिल्लीको भूमिकामा कलाकार इलम दीक्षितले अभिनय गरेका छन्। बिल्ली अपराध मुद्दा हल गरिदिन सक्ने प्रख्यात अधिवक्ता हुन्। रोक्सीका पति अमोसको भूमिकामा कलाकार विजय ताम्राकारले अभिनय गरेका थिए। अमोस पत्नीलाई यति माया गर्छन् कि पत्नीको बचाउका लागि उनले सबै प्रयास गर्छन्।ज्याज संगीत, नृत्य, गायनबीच कलाकारको अभिनयले ‘सिकागो’को त्यो अपराध र शक्तिशाली महिलाको कथा काठमाडौंका दर्शकका लागि सजीव बनेको थियो।एकै दिनका लागि मात्रै आयोजना गरिएको उक्त नाटकमा ध्वनि समस्याका कारण केही संवाद दर्शकहरूसम्म सम्प्रेषण हुन सकेनन्।"
जहाँ चियासँगै कप पनि खान मिल्छ,"कास्की — ‘एउटा भेनिला, एउटा चक्लेट फ्लेबरको चिया बनाइदिनुस् न !’ एकातिर अर्डर लिनेबित्तिकै फेरि अर्को टेबलबाट यसरी बोलावट आइहाल्छ । गत जेठ १० यता पोखराको पृथ्वीनारायण क्याम्पस गेटको एउटा चिया पसल बिहानदेखि बेलुकासम्मै ग्राहकले भरिभराउ हुन्छ । चिया पिउन भीड हुनुको कारण हो – चिया पिउने कप । चिया पिएको कप खान मिल्ने भएकाले ‘चिया चपाउ’ले धेरैको ध्यान खिचेको छ ।कपजस्तै यो पसल सुरूवात र चर्चाको किस्सा पनि त्यति नै रोचक छन् । एउटा भिडियोकै कारण ‘चिया चपाउ’ले रातारात चर्चा कमायो । तर, यो नाफा आर्जनको उद्देश्यले खोलिएको चिया पसल होइन । पोखरा विश्वविद्यालय केन्द्रीय क्याम्पसमा उद्यमशीलतामा स्नातक अध्ययनरत मञ्जु तिवारी, स्तुति थापा, नम्रता पौडेल र यनिका भट्टराईले अनुसन्धानको प्रयोगात्मक गर्न यो पसल खोलेका हुन् । ‘पढाइकै सिलसिलामा हामीले चिया व्यवसायबारे ६ महिना लगाएर अध्ययन गरेका थियौं । त्यो अध्ययनअनुसार आठौं सेमेष्टरमा ६ महिना व्यवसाय गर्नुपर्ने हुन्छ,’ नम्रताले सुनाइन्, ‘६ महिनालाई गरेको काममा यस्तो भीडभाड होला भन्ने कल्पना नै थिएन ।’सातौं सेमेस्टरमा क्याम्पसमा नयाँ व्यवसायको बिजनेस प्लान बुझाउनुपर्ने थियो । त्यसमा दुई वटा विषयमा ध्यान दिन भनियो । पहिलो- वातावरणमैत्री व्यवसाय । दोस्रो- चल्तीको व्यवसायभन्दा फरक । यसपछि चार जनाको समूहले अध्ययनको विषय खोज्न थाल्यो ।काठमाडौंमा जस्तै पोखरामा पनि थरीथरी नाम दिएर चिया पसल खुल्न थालेका छन् । उनीहरूले पोखरामा चिया व्यापारको सम्भावना र समस्याबारे अनुसन्धान गर्ने निधो गरे । अरूले पनि बेचिरहेको चियालाई कसरी फरक बनाउने ? चार साथीले वातावरणमैत्री र नवीनतम योजना खोज्न घोत्लिए । ‘गुगलसँग चिया पसल गर्न इनोभेटिभ आइडिया माग्यौं । त्यहाँ इडिबल कप (खान मिल्ने कप) भेटियो,’ मञ्जुले भनिन् ।सातौं सेमेस्टरमा ६ महिना लगाएर चियामै अनुसन्धान सकियो । भारतबाट ‘इडिबल कप’ मगाएर प्राध्यापकलाई चिया पिलाए । अनुसन्धानपछि त्यतिबेला आधा काम सकियो । आठौं सेमेस्टर सुरू भयो । यसमा अघिल्लो सेमेस्टरकम गरेको अनुसन्धानअनुसार ६ महिना व्यवसाय गर्नुपर्थ्यो । अनुसन्धान मात्र गर्दा र व्यवसाय नै गर्दा हुने फरक विद्यार्थीलाई अनुभव गराउन प्रयोगात्मक गर्न भनियो ।सबैले घरमा सोधे । पढाइकै विषय भएकाले पसल खोल्न सबैले अनुमति पाए । मञ्जुलाई आमा-बुवाले सोधेका थिए- त्यत्रो एक सय डिग्री तातो हाल्दा नपग्लिएको कप पेटमा गएसी कसरी पग्लिन्छ ? उनले कप मकै, गहुँबाट बन्ने जानकारी गराइन् । चिया हालेपछि ‘इडिबल कप’को आयु आधा घण्टा हुन्छ । आधा घण्टासम्म चिया नपिए कप पग्लिन्छ ।चिया पसल त खोल्ने तर कहाँ ? ‘इडिबल कप’ मा ग्राहकको चासो र प्रतिक्रिया बुझ्नु थियो । ६ महिनाको व्यवसाय भएकाले धेरै ठाउँ पनि चाहिएको थिएन । सुरूमा पोखराको जिरो किलोमिटरमा ६ महिनालाई व्यवसाय गर्न सटर खोजे । त्यहाँ खोजेजस्तो ठाउँ पाइएन । यसपछि उनीहरू बगर पुगे जहाँ त्रिभुवन विश्वविद्यालयअन्तर्गत देशकै ठूलो आंगिक क्याम्पस पृथ्वीनारायण क्याम्पस छ । उनीहरूलाई लाग्यो- क्याम्पस पनि छ, मान्छेको चाप पनि छ, विद्यार्थीले गरेको भनेपछि विद्यार्थी पक्कै आउलान् ।तीन दिन लगाएर सटर खोजिरहँदा नाम जुराइसकेका थिए । चिया पिउने, कपलाई खान मिल्ने भएपछि हाँसो मजाकमै ‘चिया चपाउ’ नाम जुरेको थियो । यो नाम नै अहिले ग्राहकको धेरै चाप हुनुको कारण भएको मञ्जुले सुनाइन् । ‘चिया चपाउ नाम नै यूनिक भयो । अहिले कहाँ रहेछ ठाउँ भनेर कति धेरैको म्यासेज आइरहेको छ,’ उनले भनिन् । विद्यार्थीले खोलेको चिया पसल भएकैले धेरै विद्यार्थी नै ग्राहक बनेर चिया पिउन पुग्ने गरेका छन् ।‘चिया चपाउ’ खुल्दासम्म चार जनालाई अहिलेजस्तो भीड होला भन्ने कल्पना थिएन । त्यसैले उनीहरूले दुई वटामात्र टेबल, कुर्सी राखेर साँघुरो ठाउँ रोजेका थिए । जेठ १० मा चार जनाले सँगै सटर खोले । नरिवल फोडे । यसपछि पाठशालाको सिकाइलाई व्यावहारिक बनाउन ‘चिया चपाउ’ खुल्यो । त्यो दिन सबैले परिवारका सदस्यलाई बोलाएका थिए । सबैलाई चिया चखाए । ओपनिङ सकियो । राति सुत्नुअघि मञ्जुले मोबाइलमा दिउँसो खिचेका भिडियो हेर्न थालिन् । भिडियो जोडजाम गरेर टिकटक र इन्स्टाग्राममा पोस्ट्याइन् । क्याप्सन राखिन् – चिया चपाउन कहिले आउने ?बिहान उठेर इन्टरनेट खोल्ना साथ मोबाइलमा नोटिफिकेसन लगातार बजिरहृयो । टिकटकमा नसोचेको लाइक, कमेन्ट र भ्युज देख्दा मञ्जु अलमलमै परिन् । ‘यति धेरै नोटिफिकेसन आयो कि म आफैं कन्फ्युज भएँ । भिडियो त रातभरमै भाइरल भएछ । त्यो हेरेपछि कन्टेन्ट क्रिएटरहरू आफैं आउनुभयो,’ उनले सुनाइन् ।रातभरमै भिडियोमा १२ लाख भ्युज गएको थियो । हालसम्म उक्त भिडियो ४७ लाख पटक हेरिएको छ । भिडियो भाइरल हुँदाको दिन जेठ ११ मा खासै ग्राहक आएनन् । त्यसको भोलिपल्टदेखि चाप यस्तो हुन थाल्यो कि चार जनाले खाना खाने फुर्सद पनि पाउन छोडे । यसरी भीड हुनुको कारण चिया, कप र चियामा पाइने स्वाद हो । ‘चिया चपाउ’ मा इलाइँची, चक्लेट र भेनिला फ्लेबरको चिया पाइन्छ । चियाको कपमा पहिल्यै यो फ्लेबर मिसिएको हुन्छ । जब कपलाई खान थालिन्छ त्यसमा स्वाद भेटिन्छ । ‘गुलियो मन नपराउनेले इलाइँची खानुहुन्छ । नभए चक्लेट फ्लेबर धेरै जान्छ,’ नम्रताले भनिन्, ‘बुवाहरुले हामी सुगरको बिरामीलाई हुने सुगर फ्री पनि ल्याउनपर्‍यो भन्ने भएको छ । त्यसबारे सोच्नपर्ला ।’भेनिला फ्लेबर चियाको प्रति कप ६५, इलाइँची र चक्लेट फ्लेबरको समान ६०–६० रुपैयाँ मूल्य छ । चियामात्र बेचेर मासिक खर्च धान्न गाह्रो हुने अनुसन्धानले देखाएको थियो । त्यसैले उनीहरूले चाउचाउ, चटपट पनि बिक्री गर्छन् । तर, धेरैको रोजाइ चिया नै रहने गरेको छ । दैनिक कम्तीमा ५० देखि १ सय ३० वटासम्म समूह चिया पिउन ‘चिया चपाउ’ पुग्छन् । चिया राख्ने कप भारतबाट आयात गर्ने गरेको मञ्जुले बताइन् ।पोखरा विश्वविद्यालयले कोभिड–१९ पछि उद्यमशीलता विकासमा स्नातक पढाइ थालेको थियो । पहिलो ब्याचमा ३१ जना भर्ना थिए । आठौं सेमेस्टरमा आइपुग्दा २१ जना छन् । सुरूमा त अहिले ‘चिया चपाउ’ खोल्ने चारै जनालाई व्यर्थै पढिएछ भन्ने लागेको थियो । अहिले जब उद्यमशीलताबारे बुझे, आफैं उद्यमी बने यो विषय पढाइको महत्व बुझेका छन् । ‘सरसँग हजुरहरूले भनेर यो विषय पढ्यौं, अब काम पनि पाइँदैन भनेर रिसाउँथ्यौँ । पढ्ने र गर्ने त फरक हुन्छ । तर अहिले त ठिकै छ,’ नम्रताले सुनाइन् ।६ महिनापछि ‘चिया चपाउ’ के हुन्छ ? यो प्रश्नको जवाफ चारै जनासँग छैन । ६ महिना अध्ययनमै बिताउने र त्यसपछि मात्र निरन्तरता दिने–नदिनेबारे निर्णय गर्ने उनीहरूको योजना छ ।"
बदलिँदो धरानका साक्षी बनेका एक हकर,"धरान — साढे तीन दशकमा देशमा केके बदलियो ? केके बदलिएन ? यो प्रश्नको उत्तर अनेक तरिकाले दिन सक्छन्, धरानका ७५ वर्षीय कृष्णभक्त श्रेष्ठ । उनी कुनै दलका नेता होइनन्, कुनै अनुसन्धानकर्मी होइनन् तर पनि परिवर्तनका मसिना तिथिमिति र नेपाली समाजको बदलावका अनेक घटनाबारे जानकार छन् । नहुन् पनि किन, पछिल्ला ३६ वर्षयता उनी निरन्तर एउटै परिचयमा बाँचेका छन्, हकर ।धरानमा जन्मेर पनि कृष्णभक्तले लाहुरे हुने सपना देखेनन् । किनकि २००८ सालमा जन्मिएका उनी ६ महिनामै कोक्रोबाट लडेका थिए । त्यतिबेलै उनको खुट्टा भाँचिएको थियो । समयमै उपचार नभएकाले यही घटनापछि उनको दुवै खुट्टाको सन्तुलन गुम्यो । कृषक बाबुका छोरा कृष्णले १० कक्षाभन्दा माथि पढ्ने अवसर पनि पाएनन् । अपांगताकै कारण बाबुसँगै खेतीपातीमा पनि उनी रम्न सकेनन् । रेल्वे गाउँबाट धरान झरेर उनी हकर भए । त्यसयताको बदलिएको नेपालका हरेक खबरका उनी पाठक त भए नै, चोकचोक घुम्दै पत्रिका बेच्ने भएकाले बदलिँदो धरानको साक्षी पनि भए ।बोलीचालीमा उनले धरानको सबैभन्दा पुरानो हकरको परिचय पाएका छन् । तर यो पहिलोसँग उनको उनको लगाव भने छैन । बरु उनी हेर्दाहेर्दै पत्रिका कतिबेला आउँछ र देश दुनियाँको खबर थाहा पाइन्छ भनेर कुरिबस्ने धरानेहरु मोबाइलमा झुन्डिन थालेको दृश्यको साक्षी भए ।एक समय त यस्तो थियो, कृष्णलाई पत्रिका बेच्न भ्याइनभ्याइ थियो । धरानको पुरानो बजार, छाता चोक, रत्नरोड उतिबेलाका धरानका मुख्य बजार थिए । त्यहाँ थिए, मैनाली पुस्तक पसल र अन्य किताब पसलको लाइन । त्यहाँ एकबिहानै अखबार पढ्न आउनेको भिड लाग्थ्यो । अहिले धरानको चमकधमक भानुचोकको गतिबाट थाहा हुन्छ ।'तर त्यतिबेला त भानुचोक अहिलेजस्तो कहाँ हुनु,' उनले सुनाए, 'भानुचोक त्यतिबेला सुनसान थियो ।' २०४५ सालको विनाशकारी भूकम्पले धरानमा पुर्‍याएको क्षति र मृतकको सम्झनामा हङकङ र मकाउका आप्रवासी नेपालीले हङकङको घण्टाघरमा आधारित भएर करिब ५६ लाखमा खर्चेर २०४८ सालमा भानुचोकमा घण्टाघर ठड्याए । अनि त भानुचोक चम्किन थाल्यो । उनले सुनाए, 'कति छिटो समय बद्लिएजस्तो लाग्छ, पहिला सुनसान त्यो भानुचोकका गल्लीहरुमा अहिले भिडभाड छ ।'कृष्णलाई स्पष्ट सम्झना छ, माओवादी जनयुद्ध उत्कर्षमा पुगेका बेला र जनआन्दोलनताक अखबारको बिक्री उत्पात थियो । किनकि खबरका अरु माध्यम पनि थिएनन् । उनले सुनाए, 'आज के समाचार छ, कहाँ के भयो, हिरोहिरोइनले केके गर्दैछन्, कुन फिल्म लाग्दैछ, त्यसमा ककसले खेलेका छन् भन्नेसम्मका विषयमा मानिसमा कौतूहल थियो । त्यसलाई मेटाउने एउटै माध्यम पत्रिका थियो ।'सुरुमा ११ वडा मात्र रहेको धरानलाई २०३५ सालमा पूर्वतर्फ रहेको बाँझगरा गाँउ पञ्चायत र पश्चिमतर्फ रहेको घोपा गाउँ पञ्चायतको केही क्षेत्रलाई गाभेर क्षेत्र विस्तार गरी १९ वडामा विभाजन गरिएको थियो । २०७१ वैशाख २५ गतेको मन्त्रिपरिषद्को निर्णयअनुसार पाँचकन्या गाविसलाई पनि धरान नगरपालिकामा गाभेर २३ वडा कायम गरेकोसम्मका घटनाका साक्षी हुन् कृष्ण ।२०७१ मंसिर १६ मा भने विष्णुपादुका गाविसलाई पनि धरान नगरपालिकामा गाभेर २७ वडा कायम गरी धरान उपमहानगरपालिमा बढोत्तरी भयो । धरानलाई कृष्णले अखबारका समाचारमार्फत चिनेका छन् अनि पैदलै यसका चोकचोक घुमेर बुझेका छन् । उनले पूर्वी पहाडी जिल्ला जाने मुख्य रुटका रुपमा धरानको चहलपहल देखेका छन् अनि पहाडी क्षेत्रबाट कैयौं दिन पैदलै नुन किन्न आउनेहरुको दु:ख पनि । उपचारको खोजीमा धरान झरेकादेखि यहीँ बसेर भविष्य खोजिरहेकासम्म सबैसबैलाई देखेका छन् उनले । बदलिँदो धरानको साक्षी उनले सुनाए, 'हेर्दाहेर्दै धेरै कुरा बदलियो ।'माओवादी द्वन्द्वको उत्कर्षमा हकर काम गर्न पनि उनलाई आपत परेको थियो । उनले लुकीछिपी पत्रिका बेच्थे । त्यतिबेलाको समय सम्झिँदै उनले सुनाए, 'बाटो-बाटोमा माओवादीका मान्छेहरु भेटिनथ्यो । तिनीहरुले मलाई कमरेड-कमरेड भनेर बोलाउथे । जबकि म स्वतन्त्र थिएँ ।'हकर भएकैले उनी देश दुनियाँको खबर पाठकहरुले भन्दा छिटो पाउँथे । त्यही भएर कहाँ के हुँदै छ भन्नेदेखि ठूलासाना सबै नेता उनले सजिलै चिन्थे । जनआन्दोलनताक त उनलाई अखबार बेच्न भ्याइनभ्याइ हुन्थ्यो । अंगालोभरिको पत्रिका एकैछिनमा बेचेर सकिनथ्यो । स्थानीयदेखि राष्ट्रिय सबै पत्रपत्रिका बेच्दा उनी एक समय मासिक १५ हजार सजिलै कमाउँथे । उनले सुनाए, 'पत्रिकाको मूल्य ३ रुपैयाँ भएका बेला त्यति कमाइ सानो थिएन ।'इन्टरनेट घर-घरमा र मोबाइल हात-हातमा पुगेपछि पत्रिका पढ्नेहरु घटे । कृष्णको काम पनि घट्यो अनि कमाइ पनि । धरान-१६ स्थित पार्वती टोलमा ३५ सय कोठामा भाडा तिरेर बुढेसकालका दिन बिताइरहेका कृष्ण हिजोआज हरेक महिना बत्ती, पानी र बिजुली गरेर तिर्नुपर्ने झन्डै ५ हजार रुपैयाँ र अन्य खानपान खर्च कसरी जुटाउने भन्ने चिन्तामा हुन्छन् । बिहे गरेर घर गइसकेका ३ छोरीहरुले बेलाबखत उनलाई सम्झिन्छन् र दु:ख घटाइदिन्छन् । उनले भावुक हुँदै सुनाए, 'उतिबेला मैले जग्गा जमिन जोड्न पाइनँ, अलिकति सम्पत्ति जोडेको भए आफ्नै घर हुन्थ्यो होला । आज अर्काको घरमा भाडामा बस्नुपरेको छ ।'धरान खोलाका बगर र घना जंगलबाट सहरमा बद्लियो । अखबार पढ्नेहरु मोबाइलमा रत्तिने भए । तर कृष्णलाई आफ्नो जीवन झन्-झन् खराब हुँदै गएझैं लाग्छ । सबैथोक बदिलए पनि कृष्णको मेहनती स्वभाव बदलिएको छैन अनि उनको पेसा पनि ।पत्रिकादेखि डिजिटल युग आइपुग्यो तर कुष्णको जीवन भने कहिल्यै परिर्वतन भएन । झन् झन् बत्तर हुँदै गयो । सहर बद्लिएर नयाँ भए तर गरिबी र पुरानै रहनसहनले उनको जीवनमा केही नयाँ परिवर्तन ल्याएन । उनी अहिले पनि उस्तै छन् सरल, सादा र मेहनती ।पहिलेजस्तो उनलाई टोलटोलमा हिँडेर जानु पर्दैन । धरानमा गाडी नपुग्ने ठाउँ नै कहाँ छ र ? उनले सुनाए, 'पहिला कहाँ यस्तो सुविधा थियो र ! गाडी नै नदेखेको मैले अहिले बाटो-बाटोमा सवारी साधनको चाप देख्छु । पहिले र अहिलेको धरानमा आकाश पातलको फरक छ नि ।'कृष्णले मेहनती, सरल र असल मानिसको परिचय बनाएका छन् । भन्छन्, 'म एउटा पत्रिका बेच्ने साधारण मान्छे मात्र भएँ तर मेरो जीवनको कथा र अस्तित्व त धरानले लेखिदिएको जस्तो लाग्छ ।'"
हात्ती-पीडाले अनिदो छ बाहुनडाँगी,"झापा — गत मंगलबार बिहान । रातको २ बजेको हुँदो हो । मेचीनगर–४ बाहुनडाँगीस्थित शान्ति टोलमा जंगली हात्तीको एउटा बथान पस्यो । बिहानीको समय भएकाले टोलका सबै निद्रामा थिए सायद, अधिकांशले थाहा पाएनन् । २० वटाको संख्यामा गाउँ पसेका हात्तीले करिब आधा दर्जन परिवारको भाँच्न तयार भइसकको मकै खाइदिए । मकैका बोटहरु पेलेर सोत्तर बनाए । मकैबाली हेर्नुहुने रहेन, न बोटमा रहृयो भाँच्न लायक मकै नै ।शान्ति टोलकी ३८ वर्षीया सीता सुनारले करिब १० कट्ठा जमिनमा अँधिया मकै खेती गर्दै आएकी थिइन् । यसपटक मकै राम्रै फलेको थियो । ‘मकै राम्रो फल्छ भनेर चार सय रुपैयाँ किलो पर्ने बिउ ल्याएर रोपेका थियौं,’ सुपारीको बिरुवामा मल लगाउँदै गर्दा भेटिएकी उनले सुनाइन्, ‘तर, भाँच्न तयार भएको सबै मकै हात्तीले खाएर सखाप बनाइदियो । हात्तीको बथानले कुल्चिएका कारण घाँस पनि वस्तुलाई खुवाउन मिल्ने रहेन ।’त्यस रात आएको हात्तीको बथानले सीताको मात्रै मकै सखाप पारेन । शान्ति टोलकै चतुरमान सुनार, सूर्यबहादुर सुनार, जीवन पाण्डे लगायतको पनि भाँच्न तयार मकै उजाड बनाइदियो । सीताले मकैबाली लगाएको जमिन उनको आफ्नो होइन । जग्गाधनी भारतमा छन्, उनले अँधिया खेती गरेकी हुन् ।सीतालाई जंगली हात्तीले बाली क्षति गरेपछि राहत पाइन्छ भन्ने थाहा पनि छ । तर, राहतका लागि निवेदन दिँदा जमिनको धनीपुर्जा, नागरिकतालगायत कागजात चाहिन्छ । नागरिकता त उनीसँग छ तर, धनीपुर्जा कसरी हुनु, किनकि जग्गाधनी यहाँ छैनन् । 'राहत पाउन पनि ६ महिनाभन्दा धेरै समय लाग्छ,’ उनी भन्छिन्, ‘कसले त्यत्रो लेठो गरोस्, त्यसैले राहतका लागि निवेदन दिइनँ ।’त्यस रात जंगली हात्तीले सीताको एक पटकको बाली मात्रै खाइदिएन । उनको वर्षभरिको मेहनत, सालभरि खाने अन्न र परिवारको रोजीरोटी पनि खाइदियो । त्यसो त बाहुनडाँगीका लागि जंगली हात्तीको यो समस्या नौलो भने होइन । बाहुनडाँगी र जंगली हात्ती एक अर्काका पर्यायवाचीजस्तै छन् । तर, पछिल्लो समय यहाँका स्थानीयले भोगिरहेको समस्या भने फरक छ ।बाहुनडाँगीमा आजकाल पहिलाजस्तो एउटा, दुइटा मात्रै हात्ती आउँदैनन् । ५०–६० वटाको बथान नै आइपुग्छ । पहिला रैथाने हात्ती आउँथे, आजकल छावासहितका हात्ती पनि आउँछन् । बथान जहाँ पस्यो, त्यहाँको बाली नै सखाप हुन्छ । उठाउनलाई किसानको खेतमा केही बाँकी रहँदैन ।मंगलबार बिहानको राति शान्ति टोल पसेको हात्तीको बथानले यहाँ मात्रै करिब ४० मन मकै खाइदियो, मकैका बोट पनि सोत्तर बनाइदियो । टोलवासीसँग हात्ती धपाउने प्रयास गर्नुबाहेक अन्य विकल्प केही थिएन । हात्ती अघायो, बाटो लाग्यो । बिहान खेतमा हेर्दा न मकैका घोगा थिए, न खुवाउन मिल्ने घाँस नै ।यसैगरी शुक्रबार बिहानको राति करिब ४५ वटाको संख्यामा जंगली हात्ती मेची तरेर बाहुनडाँगी प्रवेश गरे । मेची बगरमा नेपाल प्रहरी, सशस्त्र प्रहरी लगायतका सुरक्षाकर्मी तैनाथ रहेर नेपाल प्रवेश गर्ने हात्तीलाई भारततर्फ नै धपाउने प्रयास गरे पनि पछिल्लो समय त्यो प्रयास सफल हुन सकिरहेको छैन । शुक्रबार बिहान पनि त्यही भयो ।हात्तीको हुल रातको एक बजेतिर बाहुनडाँगीका युवराज पोखरेलको सुपारी बगानमा पस्यो । एक बिघा जमिनमा करिब ६ सय बोट सुपारी लगाइएको बगानमा हात्तीको बथान पसेको थियो । बथानले फुल्दै गरेका चार सयभन्दा बढी सुपारीको बोट भाँचिदियो, फेरि नजाग्ने गरी ।‘सवा एक बजेतिर सुपारी बगानमा पसेको हात्तीको बथान बिहान करिब ३ बजेतिर मात्रै निस्कियो । तल्लोपट्टि मकैबाली थियो, मान्छेले छेकेर जान दिएनन् । पूर्वपट्टि प्रहरी चौकी छ, त्यहाँबाट साइरन बजाइदिए । उत्तरपट्टि पनि मान्छेले छेके । हात्ती जाने ठाउँ भएन,’ भाँचिएका सुपारीका बोट देखाउँदै युवराजका भाइ दिव्यराज पोखरेलले भने, ‘चारैतिरबाट छेकेपछि हात्ती सुपारी बगानमै घण्टौंसम्म रहृयो । सयौं सुपारीको बोट भाँचिदियो ।’मेची तरेर बाहुनडाँगी आइपुगेको हात्तीको बथानले अन्नबाली मात्रै खाँदैन । कहिले घर नै भत्काइदिन्छ, सुपारीका बोट भाँचिदिन्छ । बच्चासहित आएको हात्तीको बथानले अनेक बिगार गर्छन् । तर, बाहुनडाँगीवासीसँग साइरन बजाउने, हात्ती धपाउनेलगायतका प्रयास गर्नेबाहेक विकल्पै हुँदैन । बिहान हुन्छ, हात्तीको बथान मेची तर्छ । तर, फेरि अर्को दिन उस्तै !जंगली हात्तीले दिएको दु:खबाट बच्न बाहुनडाँगीवासीले के प्रयास गरेनन् ? माहुरी पाल्दा हात्ती गाउँसम्म आउँदैन भन्ने ठानेर माहुरीको घार घरघरमै राखियो । खेतबाली वरिपरि डोरी टाँगेर डोरीमा खुर्सानीको धुलो दलियो । यसो गर्दा हात्ती खेतबालीमा पस्दैन भन्ने थियो । हात्तीबारको रुख लगाउँदा खेतबालीमा हात्ती नपस्ला भनेर सयौंका संख्यामा हात्तीबारको रुख पनि लगाइयो । यही बाहुनडाँगी हो, जहाँ हात्तीको क्षतिबाट जोगिन सुरुङ खन्नेसम्मका कार्य भए । तर, यी कुनै प्रयास सफल भएनन् ।अन्ततः दशकौं भयो बाहुनडाँगीले हात्तीको त्रासबाबाट छुटकारा पाउन सकेको छैन । बरु यहाँ त झन्‌झन् पीडा थपिँदै छ । बाहुनडाँगीमा हात्तीले पुर्‍याएको क्षतिबारे वर्षौंदेखि जानकार स्थानीय नीलकण्ठ तिवारी भारतबाट आउने हात्ती रोक्ने एउटै उपाय सफल भएको बताउँछन् । त्यो हो सीमामा लगाइएको सोलार फेन्सिङ । ‘सोलार फेन्सिङ लगाएको वर्ष त ९८ प्रतिशत नै कम भएको थियो हात्ती आतंक । मेची तरेर हात्ती आउँदैनथे । यहीँका रैथाने हात्तीले बिगार गर्थे,’ उनी भन्छन्, ‘तर, समयक्रममा सोलार फेन्सिङ बिग्रँदै गयो । मर्मतसम्भारतर्फ खासै कसैको चासो गएन ।’उनका अनुसार अहिले सोलार फेन्सिङका अधिकांश संरचना बिग्रिएका छन् । कतिपय सामान हराएका छन् । यसलाई आवश्यक मर्मत गर्दै चुस्तदुरुस्त बनाउने हो भने हात्तीको क्षतिबाट बच्न सकिने उनी बताउँछन् । ‘नगर, प्रदेश, केन्द्रलगायत वन्यजन्तुका क्षेत्रमा काम गर्ने निकायले यसतर्फ गम्भीरतापूर्वक चासो देखाउनुपर्छ । नगरमा त यस विषयमा छलफल पनि भइरहेको छ । समयमा ध्यानाकर्षण भएर सोलार फेन्सिङलाई चुस्तदुरुस्त राख्ने हो भने हात्ती आतंक कम हुने थियो,’ उनी भन्छन् ।हात्तीको बथान मेची तरेर आउन थालेपछि बाहुनडाँगीवासी चैनले निदाउन नसकेको धेरै भइसक्यो । उनीहरुको एउटै माग छ । त्यो हो, भारतबाट आउने जंगली हात्तीलाई रोकियोस् ।सोमबार दिउँसो (आज) पनि पनि मेचीनगर–२ मा जंगली हात्तीको बथान नै पसेको छ । जसका कारण यहाँका स्थानीय नागरिक त्रसित छन् । बिहानदेखि नै मेचीनगर–२ स्थित मगर डाँडामा भने २० वटाभन्दा बढी जंगली हात्ती डुलिरहेका छन् । उक्त हात्ती चिया बगान, बाँसघारी लगायतका स्थानमा छलिँदै भौंतारिरहेको स्थानीय प्रबिन चापागाईले जानकारी दिए ।मेचीनगर नगरपालिकाका प्रमुख प्रशासकीय अधिकृत अग्निप्रसाद अधिकारी समस्या न्यूनीकरणका लागि नगरमा पटकपटक छलफल चलिरहेको बताउँछन् । उनका अनुसार नगरमा मात्रै नभएर जिल्ला प्रशासन कार्यालय, सुरक्षा संयन्त्र लगायतको उपस्थितिमा समेत हात्तीको क्षति न्यूनीकरणबारे बृहत् छलफल चलाउने तयारी भइरहेको छ ।छलफलले मात्रै त हात्तीले दिएको दु:ख कम नहोला ! जीर्ण बन्दै गएको सोलार फेन्सिङको मर्मतका लागि चाहिँ नगरको योजना के छ ? भन्ने प्रश्नमा उनी भन्छन्, ‘यदि उपल्लो कुनै पनि निकायबाट सोलार फेन्सिङका लागि पहल नभए, रकमको स्रोत सुनिश्चित नभए के गर्ने भन्नेबारे समेत नगरमा छलफल चलिरहेको छ । नगरले मर्मतका लागि आवश्यक केही बजेट छुट्याउँछ ।’डिभिजन वन कार्यालय झापाका प्रमुख भरतबाबु श्रेष्ठ चालु आर्थिक वर्षमा ९ लाख ५६ हजार बजेट विनियोजन भएर सोलार फेन्सिङ मर्मतको काम भइरहेको बताउँछन् । ‘यहाँ यदि हात्ती र तारबार मात्रै थियो भने समस्या थिएन । तर, यहाँ त हात्ती छेक्न लगाइएको तार नै चुँडाएर नदीजन्य सामग्री ओसारपसार गर्ने बाटो बनाइएको छ । सीमा वारपार गर्ने मान्छेले पनि तार चुँडाइदिन्छन् । यस प्रकारका समस्या पनि छन् सीमामा,’ उनी भन्छन्, ‘यद्यपि हात्तीका बथान रोक्नका लागि सोलार फेन्सिङ नै उपयुक्त लागेर मर्मतको काम भइरहेको छ ।’"
'परालको आगो'का चामे : 'दार्जिलिङ त टाढा भइसक्यो',"सिलिगुडी — दार्जिलिङको शान्त, हरियाली चियाबारीको बस्ती दबाइपानीको भोटे टोलमा सन् १९३८ मा जन्मिएका थिए, टंक शर्मा । त्यो बेलासम्म भारत ब्रिटिस उपनिवेशको चंगुलबाट मुक्त भइसकेको थिएन । देश स्वतन्त्र नभइसकेको समय थियो । तर, त्यो पहाडी भेगका एक बालकको मनमा सिर्जनाप्रतिको मोह र हुटहुटी बिस्तारै अँकुरित हुँदै थियो ।सन् १९५१ बाटै उनले नाटक खेल्न थालेका थिए । जतिबेला उनी मामा घर मङपुमा बस्थे । त्यहीँबाट उनको रंगमञ्चप्रतिको मोह झाँगिँदै गयो । १० वर्षको उमेरमै ‘कृष्ण–सुदामा’ नाटकमा सुदामाको छोराको भूमिका पाए । त्यो नाटकमा उनले बोलेको ‘बाबा, भोक लाग्यो’ भन्ने संवाद आज पनि उनले भुल्न सकेका छैनन् ।त्यसपछि ‘दुई घरको दीपक’ मा काम गरे । बालककालमै अरुणा लामाका काका रंगकर्मी सीबी लामाको सान्निध्य पाए । लामाले ऊ बेलै बंगाली लेखक शरदचन्द्र चट्टोपाध्यायको बांग्ला भाषाको कृति ‘रामेर सुमती’ मा आधारित ‘सुमती’ नाटक निर्देशन र अभिनय गरेका थिए । ‘नाटकसँगको गहिरो सम्बन्ध त्यहीँबाट बन्यो,’ हालैको एक दिन सिलिगुडी नजिकको नेपालीभाषी बहुल सालाबरीमा भेटिएका शर्माले सुनाए,‘राम्रो नाटक खेल्ने मौका पाएँ भने त अझै गर्छु भन्ने जोस छ ।’मङ्पुबाट उनी दार्जिलिङ पुगे थप अध्ययनका लागि । टर्नबुल हाइस्कुलमा पढाइ सुरु भएपछि केही समय अभिनय रोकियो । तर, रंगमञ्चप्रतिका प्रेमबाट उनी विमुख हुन सकेनन् ।कसोकसो उनी पुनः नाटकमा जोडिन पुगे । सन् १९५६ मा गोर्खा दुःख निवारक सम्मेलन (जीडीएनएस) मा नाटक ‘भरत निवास’ को रिहर्सल चलिरहेको थियो । उनका सानाबाले त्यहीँ पुर्‍याइदिएका थिए । अभिनयको पहिलो संवाद थियो, ‘होसियार ! दरबारमा महाराजको सवारी हुँदै छ ।’ संवाद थोरै थियो, तर त्यो सुरुवात थियो ।खासमा उनलाई ढोकेको रुपमा मात्रै नाटकमा राखिएको थियो । त्यो भूमिकामा उनको संवाद थिएन । तर, उनकै नाम थर भएका हुम्मे भूमिकाका पात्रले त्यो संवाद फड्कारेर उच्चारण गर्न नजान्दा उनले मौका पाएका थिए ।पछि उनको रिहर्सल समयमा भूमिका बढुवा भएको भए लक्ष्मणमा पुगेर टुंगियो । ढोकेको भूमिकामा नाटकमा छिरेका उनी लक्ष्मण भएर दर्शकमा माझ देखिए ।त्यहीँबाट दार्जिलिङको रंगमञ्चमा उनको अभिनय स्थापित हुन थाल्यो ।०००प्रताप सुब्बा, हृदयनाथ लामा र रतन मोतेको टोलीले दार्जिलिङमै पहिलोपटक एकांकी नाटक प्रतियोगिता घोषणा गर्‍यो । तर, टंक शर्माहरुको टोलीमा उक्त प्रतियोगितामा सहभागिता जनाउनु हुन्न भन्ने मत बलियो थियो । अगुवा नाटककार केबी मोक्तानको भने फरक मत थियो । उनी प्रतिस्पर्धामा भाग लिनु पर्छ भन्ने पक्षमा थिए उनी ।लामो गलफतीपछि टोलीले अप्रतियोगी नाटकमा देखाउने निर्णयमा पुग्यो । अन्ततः आयोजकको आग्रहमा कमेडी नाटक तयार भयो । फरक शैली र संवादको नाटकलाई दर्शकले निक्कै मन पराए ।त्यो नाटकपछि निर्देशक प्रताप सुब्बाको नजरमा परे शर्मा ।सुब्बाले त्यो दिन उनलाई भनेका थिए, ‘एक दिन फिचर फिल्म बनाउँछु, ‘परालको आगो’ । तपाईंलाई चामेको भूमिका दिन्छु ।’ त्यो सुनेर शर्मा मक्ख परे ।‘परालको आगो’ निर्माणको समय आयो । चामेको भूमिकामा शर्मा निश्चित भए । त्यतिबेला उनी तीन छोराछोरीका पिता भइसकेका थिए । उमेर पनि ४२ वर्ष हाराहारी थियो । दार्जिलिङको जिल्ला प्रशासन कार्यालयमा जागिरे थिए । परालको आगो निर्माणताका उनी खरसाङको सबडिभिजन कार्यालय सरुवा भएका थिए । सन् १९७५ बाट निर्माण सुरु भई १९७८ मा परालको आगो रिलिज भयो ।परालको आगो नेपाली साहित्यकार गुरुप्रसाद मैनालीको चर्चित कथा हो । दाम्पत्य जीवनका अस्थायी झगडालाई परालको आगो भन्ने अभिव्यक्तिले चामे र गौंथलीको मनोविज्ञानलाई गहिरो रूपमा उजागर गर्छ । त्यही कथालाई प्रताप सुब्बाले पर्दामा उतारे, जसमा चामेको जीवन्त अभिनय टंक शर्माले गरे ।परालको आगो रिलिजपछि दार्जिलिङमा शर्माको चर्चा बढ्यो ।शर्माका बारे तुलसी घिमिरेले थाहा पाए । जतिबेला उनी बम्बईमा फिल्मी संघर्षमा थिए । उनी ‘बाँसुरी’ नामको सिनेमा बनाउने योजनामा थिए । शर्मालाई पनि एउटा भूमिका दिने उनको मनसाय थियो । सोहीअनुसार अवकाश प्राप्त सैनिक (भर्तीवाल) को भूमिका उनले पाउने भए । त्यो फिल्म घिमिरेकै घरगाउँ कालेबुङ र बम्बईमा आधाआधा सुटिङ भएको थियो । भूमिकाका लागि शर्माले एक भर्तीवालको पोसाक सापटी मागेर बम्बई लागे । ‘भूमिका त पाएँ तर न त पारिश्रमिक, न सुविधा,’ शर्मा सम्झिन्छन्, ‘दुईपल्ट बम्बई गएँ ४२ दिनसम्म बिताएँ । फर्किँदा त टिकटसम्म आफैं खोज्नुपर्‍यो ।’तर, त्यो दुःखले उनलाई सिकायो ।पारिश्रमिक नपाए पनि कलाकारका रूपमा थप परिचय बन्यो । ‘पहिलो ब्ल्याक एन्ड ह्वाइटमा खेलेको थिएँ, पछि रंगीनमा देखिएँ,’ उनले हाँस्दै सुनाए ।सन् १९८१ मा ‘बाँसुरी’ रिलिज भयो । त्यो बेला उनी ५० हाराहारी उमेरका भइसकेका थिए । त्यसपछि भने उनलाई कुनै फिल्मको अफर आएन । जीवन फेरि जागिरतिर फर्कियो । अभिनय बिस्तारै छाड्दै गए । तर, नाटकप्रतिको भोक भने अहिले पनि उस्तै छ ।१९९७ मा अवकाश पाएपछि उनी सामाजिक काममा सक्रिय भए । आज पनि सालबारीतिरै भेटिन्छन्, कमेज सुरुवाल र भादगाउँले टोलीमा । ‘दार्जिलिङ त टाढा भइसक्यो’, उनी भन्छन्, ‘दार्जिलिङसँग मेरो सेन्टिमेन्टल रिलेसन मात्रै बाँकी छ ।’"
एउटा साइकल मिस्त्रीले नियालेको सहर,"झापा — ‘दाइ साइकलको चेन खुकुलो भएछ, खुस्किरहन्छ । बनाइदिनु न !’ मध्यान्हको सन्नाटालाई चिर्दै एउटा आवाज आयो। साइकल बनाउने दाइले आवाज सुने, र ‘हुन्छ’ को भावमा टाउको हल्लाए। अनि हातमा साइकल बनाउने रेन्च लगायतका समान लिएर साइकलतर्फ अघि बढे। खुकुलो भएको चेन कसिदिए। एकैछिनमा चेन कसियो, साइकल मर्मत भयो।दाइले २० रुपैयाँ पैसा साइकल मर्मतबापत लिए र खल्तीमा हाले। अनि मुस्कुराउँदै पुनः आफ्नै पसलतर्फ फर्किए। र सुनाए ‘के गर्नु आफ्नो त काम नै यही हो। जानेको काम गर्नैपर्‍यो, नत्र त कसरी घर चलाउनु ?’तीन दशक भयो । कुलबहादुर राजवंशीको साइकल मर्मतको यो अभिछिन्न यात्रा निरन्तर चलिरहेको छ, यसै गरी निरन्तर । एउटा प्रमुख व्यापारिक सहर बन्ने दौडमा दौडिरहेको सहर इँटाभट्टा चोक दक्षिणमा उनको साइकल मर्मत केन्द्र छ । एउटा सटर भाडामा लिएका छन् उनले । सटरभित्र साइकल बनाउने सामानहरू छन् । सटर बाहिर मर्मतका लागि आइपुगेका साइकलहरू । जसलाई उनी मर्मत गरेर दैनिकी चलाइरहेका छन् ।२०३२ सालमा उनी झापा मेचीनगरको एक सामान्य राजवंशी परिवारमा जन्मिए । खेती किसानी गरेर जीवन चलाइरहेको परिवारमा जन्मिएका उनले घरको कामसँगै पढाइलाई पनि निरन्तरता दिए । ‘खेती किसानी गरेर चलेको थियो हाम्रो परिवार । त्यस बेला पढ्नुपर्छ, पढ्यो भने सुख पाइन्छ भनेर अग्रजहरूले भन्नुहुन्थ्यो,’ साइकल बनाउँदै गर्दा आफ्नै पसलमा भेटिएका उनले विगतलाई सम्झिए, ‘म पनि स्कुल जान थालो । पढाइलाई आफूसँगै अघि बढाएँ ।’उनी पढ्दै खेरिको कुरा हो । घरपरिवार चलाउन कि जंगलबाट दाउरा खोजेर ल्याएर बेच्नुपर्ने बाध्यता थियो । कि धान किनेर चिउरा कुटाएर बेच्नुपर्ने बाध्यता । तर, परिवारसँगै समाजलाई नजिकबाट नियालिरहेका उनले यो सबै बुझेका थिए । पढाइ र जीवनका अनुभवहरूलाई सँगाल्दै उनी अघि बढिरहे ।उनले २०५१ सालमा स्थानीय आदर्श माध्यमिक विद्यालयबाट एसएलसी दिए । ‘तर, पढेर मात्रै हुँदैन जिन्दगी बिताउन हातमा सीप पनि हुनुपर्छ भन्ने लाग्यो, त्यस बेलै । सीप भयो भने पैसा कमाउन सकिन्छ । पैसा कमाउन सकियो भने सजिलै गरी खाइन्छ भनेर बुबाले भन्नुभएको थियो,’ उनले सुनाए ।जीवन चलाउन हातमा सीप हुनुपर्छ भन्ने हुटहुटी थियो उनमा । र, त एसएलसी दिएको केही दिनमै उनी साइकल बनाउने काम सिक्न भारतको सीमावर्ती बजार नक्सलतर्फ सोझिए । त्यस बेला पूर्वपश्चिम राजमार्ग बनिसकेको थियो । तर, अहिलेको जस्तो ठुलो थिएन । राजमार्गमा फाट्टफुट्ट मात्रै बस र ट्रकहरू देखिन्थे । अहिलेजस्तो कमिलासरि थिएनन् । टाढाको यात्रा होस या नजिकै कतै काम गर्न जाँदा नै होस । मान्छेको प्रमुख साधनको रूपमा साइकल थियो ।राजमार्गमा धेरै साइकल नै हुइँकिन्थे । हुलाकीले चिठ्ठी ल्याउँदा होस् या कार्यालयका हाकिमहरू हुन् । ओहोरदोहोरको माध्यम साइकल नै थियो । कानै बिझाउने गरीका बसका कर्कश हर्न भन्दा साइकलको टिङटिङ घण्टी नै धेरै गुन्जिन्थ्यो राजमार्गहरूमा ।मोटरसाइकल देख्न मुस्किल पर्थ्यो । कहिलेकाहीँ दखिादा मान्छेहरूको लस्कर नै लाग्थ्यो, मोटरसाइकल हेर्नलाई । आज जसरी मान्छेको हात हातमा मोटरसाइकल छ, त्यस बेला त्यसै गरी हात हातमा थियो साइकल । सहर होस या गाउँ साइकलको एकछत्र राज थियो । त्यही एकछत्र राज देखेर त साइकल मर्मत गर्ने सीपमा भविष्य देखे कुलबहादुरहरूले । उनीहरूलाई लाग्यो, साइकल बनाउन सिक्यो भने जीवन कटाउन सकिन्छ ।एसएलसी पछि साइकल मर्मतको काम सिक्न नक्सल हुइँकिएका उनी ९ महिना नक्सलमै बसे । अहोरात्र खटिरहे, साइकल मर्मत सिक्न मै ध्यान लगाए । जब साइकल बनाउन जान्ने भए । उनी आफ्नै गाउँ फर्किए । अनि २०५२ सालको अन्तिमतिर इटाभट्टा स्थित पूर्वपश्चिम राजमार्ग दक्षिणमा सानो छाप्रो हाले । र, साइकल बनाउन सुरु गरे । ‘मेरो पहिलो दिनको कमाई २० रुपैयाँ भारु थियो । मैले आफ्नै पसलमा आफैले साइकल बनाएर कमाएको,’ हँसिलो मुद्रामा विगत सुनाए उनले ।यसरी २०५२ सालबाट सुरु भएको साइकल मर्मतको यात्रा आजसम्म जारी छ उनको । आजसम्म उनले कति साइकल बनाए होलान् ? क–कसका बनाए होलान् ? उनलाई याद त छैन । तर, बाल्यावस्थामै उनले ‘हातमा सीप त हुनुपर्छ । नभए कसरी जीवन चलाउने ?’ भनेर जे सोचेका थिए । त्यही सोचले आज उनी आत्मनिर्भर छन् । अनि चिनिएका छन् पनि ‘साइकल बनाउने दाइ’ को उपनामले ।उनले साइकल मर्मतको काम सुरु गर्दै गर्दा यो इँटाभट्टा बजार आजको जस्तो वैभवशाली थिएन । आज गगनचुम्बी भवन बनेका छन्, त्यस बेला खरले छाएका, काठ र बाँसका घरहरू थिए। जस्ताले छाएका पक्की घरहरू हेर्न काँकडभिट्टा दौडिनुपर्थ्यो । राजमार्ग आजको जस्तो फराकिलो थिएन, सानो थियो । ताँतीका ताँती पसलहरू खुलेका थिएनन् । बासको खम्बामा पाल टाँगेर राखिएका साना पसलहरू थिए । जुन रात परेपछि उठाइन्थ्यो । बजारभरमा एउटा किराना पसल थियो । जसले नै बजारको अस्तित्व जोगाएको थियो ।तर, कुलबहादुरले साइकल बनाउन थालेको नै तीन दशक भएछ, उनको उमेर नै ५० पुगिसकेको छ। आज इँटाभट्टामा के छैन ? सिटी सिनेमा बनेको छ, पाँच तारे होटेल खुलेको छ। गनिनसक्नु गरी ठुला–साना होटलहरु खुलेका छन्। लत्ताकपडा, किराना लगायतका पसल कति होलान् ? सायदै गन्न सकिएला ।कुलबहादुरले साइकल बनाउन सुरु गर्दै गर्दा यहाँ कमिलासरि साइकल हुँइकिन्थे, टिङटिङ घण्टीको गुञ्जायमान यो सहरको पहिचान थियो । तर, अब समय त्यस्तो रहेन । एकाध बाहेक आजभोलि साइकल देखिँदैनन् सहरमा । साइकलको घण्टीको आवाजलाई विद्युतीय हर्नहरूले गुमनाम जस्तै बनाइदिएका छन् ।सहरमा मोटरसाइकलहरूको राज सुरु भयो, साइकल बिस्तारै हराउँदै गए । ‘आजभोलि को चढ्ने साइकल ? सरकारी स्कुलमा पढ्ने विद्यार्थीहरू, मिस्त्री काम गर्ने मजदुरहरू, चिया बगानमा काम गर्ने श्रमिकहरू । यस्तैले मात्रै चढ्छन् साइकल आजकल त । अलि धनीलाई त चढ्न लाज हुन्छ हरे !,’ उनले देखिरहेको वर्तमान सुनाए, ‘साइकल चढ्नेहरू घटे । सँगै घट्यो साइकल पनि ।’तर, उनी आफ्नो पेसाप्रति उत्तिकै अडिग छन् । उनलाई लाग्छ, साइकल चढ्नेहरू मात्रै घटेका हुन् । साइकलप्रतिको मोह झन्झन् बढ्दै छ । साइकल बनाउने सीप अजम्बरी सीप हो । यसले सधैँभरि साथ दिइरहन्छ । उनी आजभोलि साइकल बनाएरै दिनको १५ सय रुपैयाँसम्म कमाउँछन् । जुन कमाइले उनको पाँच जनाको परिवार चलेको छ ।एक समय थियो । उनी जवान थिए । त्यो पनि भरखरै एसएलसी दिएका । तर, उनले आजभोलिको जस्तो विदेशमा गएर धेरै पैसा कमाउने सपना बुनेनन् । न जीवन बिताउन अरूको मजदुरी गर्नुपर्छ भन्ने नै सोचे । उनले त सोचे ‘हातमा सीप हुनुपर्छ, जीवन चलाउन सहज हुन्छ ।’ तर, आजभोलिको युवा पुस्ताले देशमा भविष्य नै नदेखेको देख्दा भने उनी आश्चर्यमा छन् ।भन्छन्, ‘हातमा सीप हुनुपर्छ । जीवन त जसोतसो कटिहाल्छ नि ! यति धेरै अवसर छन् देशमा । मोबाइल, आधुनिक टिभी, एसी जस्ता सामानहरू बनाउन सिक्ने मात्रै हो भने पनि कमाउन सकिन्छ । तर, यतातर्फ युवाहरूको ध्यान किन नगएको होला ?’"
बदलिँदो सहरका साक्षी ७२ वर्षीय ढिँडा मुण्डा,"झापा — २०११ साल । आफ्नै लयमा बगिरहेको मेची नदी बर्खामा आएको बाढीका कारण पूर्वतर्फ सोझियो । मेचीको किनार ज्यामिरगढीमा खेतीकिसानी गरेर गुजारा चलाइरहेको आदिवासी मुण्डा समुदायको बस्ती थियो । पूर्व सोझिएको मेचीले मुण्डा बस्ती बगायो । मुण्डाहरुका लागि बासस्थानको अन्य विकल्प थिएन । उनीहरुले बगेको आफ्नो बस्तीभन्दा करिब ५ किलोमिटर उत्तर रहेको घना जंगल फाँडेर बस्ने निधो गरे । अनि लागे उत्तर घना जंगलतर्फ ।त्यतिबेला मात्रै एक वर्षका थिए, ढिँडा मुण्डा । उनले जिजुबुबा प्यारी मुण्डा, हजुरबुबा अर्जुन मुण्डा र बुबा धनराज मुण्डाको साथ लागेर आफ्नो देहाती थलो छाडेका थिए । बासस्थानको खोजीमा हिँडेका मुण्डा परिवारले घना जंगल फाँडे र छाप्रो हालेर ओत लाग्ने ठाउँ बनाए । ढिँडाका जिजुबुबा प्यारी फँडानीताका अग्रमोर्चामा थिए । अन्ततः उक्त स्थानको नाम नै रहन गयो, प्यारीभिट्टा ।यही प्यारीभिट्टा, जसलाई आज पूर्वकै सीमावर्ती व्यापारिक सहर काँकरभिट्टाको वैभवताले छपक्कै छोपेको छ । प्यारीभिट्टा काँकरभिट्टाको छत्रछायाँमा बिलाउँदै गएको आभास हुन्छ । जसका साक्षी हुन्, ७२ वर्षीय ढिँडा मुण्डा । जसको जन्मदैको साइनो जोडिएको छ मेची नदीसँग । जसले घना जंगललाई एउटा प्रमुख सहर बनाउन पसिनाका कयौं धारा बगाएका छन् ।‘आज काँकरभिट्टा सहर भनिने ठाउँको २०२५/२६ सालसम्म कुनै अस्तित्व नै थिएन । घना जंगल थियो, दिउँसै हिँड्न डराउँथे मान्छेहरु,’ बिरामी शरीर लिएर ओछ्यानमा पल्टिएका मुण्डा सम्झिन्छन्, ‘न यो राजमार्ग (पूर्व–पश्चिम राजमार्ग) नै यस्तो थियो । यहाँ त गोरेटो थियो, सानो बाटो । तर, खासै मान्छे हिँड्दैनथे ।’ उनका अनुसार त्यसबेला मानिसको आवतजावत नकलबन्दाबाट हुन्थ्यो । पूर्वी पहाडी जिल्लाका मान्छेहरु पैसा कमाउन ढाकर लिएर नकलबन्दा हुँदै मेची तर्थे र नक्सल पुगेर गन्तव्य तय गर्थे । ‘काँकरभिट्टा त जंगल थियो । को आउने ?,’ उनी सुनाउँछन् ।तर, समयक्रममा यसको काया फेरियो । २०२१ सालमा भूमि सुधार लागु भयो । जग्गा नापी हुन थाल्यो । मान्छेका नाममा जमिन दिलाउने उपक्रमको सुरुवात भयो । २०२५/२६ सालबाट राजमार्ग खुलाउने क्रम सुरु भयो । घना जंगल बिस्तारै फाँडिदै गयो । जंगल फाँडेर काठ र बाँसका साना घरहरु देखिन थाले । काँकरभिट्टामा बसपार्क निर्माणको योजना अघि सर्‍यो । मान्छेको चहलपहल बढ्न थाल्यो । व्यापारका लागि साना पसल खुल्न थाले । फाट्टफुट्ट सामान बोक्ने ट्रक देखिन थाल्यो । अब जंगल केबल जंगल रहेन । यहाँ त एउटा नवीन सहरको परिकल्पना सुरु हुन थाल्यो ।मेचीमा पुल बन्यो । खोला तरेर बारी आउने ट्रकहरु मेचीको पुल माथिबाट हुइँकिन थाले । राजमार्गमा बसहरु देखिन थाले । पाल ओढाएर थापिएका पसल घुम्तीमा परिवर्तन हुन थाले । ५–७ वटा घर भएको बस्तीमा पहाडी मूलका मान्छेहरु आएर घर बनाउन थाले । मान्छेको आवतजावतको केन्द्र रहेको नकलबन्दा आफ्नो पहिचानबाट गुमनाम बन्दै गयो । तर, काँकरभिट्टाले आफ्नो उकालो यात्रा तय गर्‍यो ।जीवनको दशकौं लामो यो यात्रामा ढिँडाले काँकरभिट्टालाई अनेकौं चरणमा देखे । उनले यही राजमार्गमा राँगागाडीबाट कठिन यात्रा गरेको देखेका छन् । तर्ने कल्पना पनि गर्न नसक्ने मेचीको बाढी नियालेका छन् । मेचीले बगाएर पटक–पटक बेहाल बनाएका परिवारका आँसु महसुस गरेका छन् । काँकरभिट्टामा कमिलासरी रिक्साको ताँती देख्न भ्याएका छन् । यो सहरको अनेक चित्र उनले नियालेका छन् ।‘आज यो सहर हेर्छु । सपनाजस्तो लाग्छ । घरिघरि त आफैं झुक्किछु पो ! मैले जीवन बिताएको काँकरभिट्टा यही हो ?,’ उनी हाँस्छन्, ‘आज यो सहर होइन । म नौलो भएको छु । बाटो बिराएर कतै आइपुगेको बटुवा जस्तै । मान्छेले मलाई चिन्दैनन् । उल्टै बाहिरफेर निस्किँदा कहिले आउनुभयो नि बसाइँ सरेर ? भनेर पो सोध्छन् ।’उनले भनेजस्तै काँकरभिट्टाले स्वरुप बदल्यो, चिनारी बदल्यो । अनि सहरकै नौलो मान्छे बनाइदियो ढिँडा मुण्डाहरुलाई । जसले मान्छे हिँड्न डराउने ठाउँलाई रगत पसिना बगाएर सहर बनाइदिए । काँकरभिट्टाले अहिले रिक्सा देख्दैन । काँकरभिट्टाले अहिले राँगागाडी कहाँ चिन्छ र ? काँकरभिट्टाले हिलो र चिप्लो सडक सायदै देख्न मुस्किल छ । बाँस र काठका घर पनि छन् र यो सहरमा ! यो सहर त झिलिमिली उज्यालो बत्तीसँग दगुरिरहेको छ । स्मार्ट सिटीको दौडमा धपेटिइरहेछ । अनि त सहर बनाउनेहरु नै सहरबाट गुमनाम छन् ।आजकल ढिँडाले काँकरभिट्टाको डाँडा नचढेको पनि वर्षौं भएछ । उमेरमा मजदुरी गर्न सिक्किम, दार्जिलिङ, नेपालको भोजपुर, रामेछाप लगायतका स्थान पुगेका उनी आज रोगले थलिएर ओछ्यानमा छन् । उनलाई शरीरमा रगत नबढ्ने रोग छ । माहिलो छोराको घरमा नातिनातिनासँग बसेका छन् । ‘श्रीमतीले छाडेर गइहाली, अनि मलाई पनि रोगले च्याप्यो । नातिनातिनासँग बसेको छु । यिनीहरु नै छन् सहारा,’ बुढ्यौली भावुकतामा उनले भने ।काँकरभिट्टालाई नै कर्म, संघर्ष र जीवनको गोरेटो बनाएका उनले यो सहरलाई नजिकैबाट चिनेका छन् । जंगलबाट डिजिटल युग हुँदै स्मार्ट सिटीको परिकल्पनासम्मलाई सुन्न र देख्न भ्याएका छन् । र त जोकसैलाई सुनाउन सक्छन् उनी, यो सहर बदलिएको कथा । उनी बेला बेला ओछ्यानबाट निस्किएर अलि मास्तिर राजमार्गमा आएर रुखको छायामा अडेस लागेर सहर नियाल्थे अलि अघिसम्म ।ढिँडाको घरतर, सहर न हो । यो सहरलाई ढिँडाजस्तो बुढो अनि खंग्रङ परेको रुख किन चाहिन्थ्यो र ? एसियन हाइवे बनाउने नाममा राजमार्ग उत्तर–दक्षिणका सबै रुख काटिए । अब कुन रुखमा अडेस लागेर सहर नियाल्लान् उनले ?"
विश्वप्रकाश शर्माकी आमा : खस आमाको कोख जनजाति आमाको काख,"काठमाडौँ — आमा सावित्री शर्माको ८२ औं जन्मदिनलाई विश्वप्रकाश शर्माले फरक ढंगले सम्झिए । ६ जेठको जन्मदिनलाई यस पटक उनले हिमालबाट सम्झिए । हिमालका कथाहरू सुन्न उनी हिउँका बाटा उक्लिरहेका थिए । क्याम्प २ (६,४०० मि) मा पुगेपछि विश्वप्रकाशले झोलाबाट तस्बिर निकाले । तस्बिरलाई छातीमा टाँसे र स्नेहसहितको श्रद्धा प्रकट गरे ।तीन जना भएको उक्त तस्बिरमा एक थिइन् सावित्री । आमाको जन्मदिनलाई हिमालको उचाइबाट ‘सेलिब्रेट’ गर्न पाउँदा असाध्यै खुसी थिए उनी । तस्बिरमा दोस्रो व्यक्ति थिए, बा पर्शुराम शर्मा । अनि तेस्रो ? तेस्रो अनुहार उनका लागि उत्तिकै न्यानो र आत्मीय थियो । ‘जसले मलाई एकछिन एक दिन हैन, डेढ वर्षसम्म आफ्नो दूध पिलाउनुभयो । उनै आमाको तस्बिर,’ विश्वप्रकाश हृदयभित्र शान्त बसिरहेकी आमा देउकुमारी श्रेष्ठलाई श्रद्धापूर्वक सम्झन्छन् । जस्तोसुकै दौडधुपको समय होस् वा बेचैनी र उदासी । उनका निम्ति ती अनुहारहरू थकान र निराशा मेट्ने चम्किला किरण हुन् । जसलाई हरेक बिहान उनी पूजापाठमा श्रद्धाञ्जली अर्पण गर्छन् ।हिमालबाट फर्किसकेपछि विश्वप्रकाशले आमाका कथा सुनाउने प्रण गरेका थिए । आखिर उनले आफ्नो प्रण पूरा गरे । सानेपास्थित पार्टी कार्यालयको शान्त कोठामा प्रेमपूर्वक उनले न्याना स्मृतिहरू बाँडे । २०७० को प्रतिनिधिसभा चुनावको प्रचारप्रसारका क्रममा विश्वप्रकाश झापाको बाहुनडाँगी थिए । तत्कालीन बाहुनडाँगी गाविसको मेची जनसागर माविको छेउमा बसेर मन्तव्य राख्दा उनले सम्झिएका थिए, ‘मेरो यो गाउँप्रति भावनात्मक प्रेम छ । किनकि यो गाउँको स्कुलमा मेरी आमाले पढाउनुभएको थियो ।’ नेपाली राजनीतिको प्रभावशाली नेताले आफ्नो गाउँप्रति गाँसेको भावनात्मक प्रेमलाई लिएर स्थानीयहरू गर्विलो देखिए । त्यही बेला बा उमेरका केशवप्रसाद खनालले विश्वप्रकाशलाई भने, ‘विश्व बाबु, तिमीले आमाले पढाएको स्कुल भनेर मात्र सम्झियौ । यो स्कुलको चौरमा तिमीले पनि खेलेका छौ ।’यो रहस्योद्घाटनले विश्वप्रकाश चकित परे । केशवले थपे, ‘त्यतिबेला तिम्री आमा घोडामा आउँथिन् । तिमीलाई पछाडि डँडाल्नुमा कपडाले बाँधेर ल्याउँथिन् । नजिकैको चिया पसलको बेन्चमा सुताइदिन्थिन् अनि पढाउन जान्थिन् । बच्चा रोएको सुनेपछि आएर दूध खुवाउँथिन् र फेरि सुताउँथिन् ।’ विश्वप्रकाश रसिक बन्दै गएका आँखाहरूले चौर, स्कुल, बरन्डा नियाल्न थाले । उनले केशवलाई स्नेहपूर्वक सोधे, ‘अनि यी सबै कुराहरू तपाईंलाई कसरी थाहा भयो ?’ केशवले थप सस्पेन्स खोलिदिए, ‘बाबु, तिम्री आमा जुन बेला यो स्कुलमा पढाउँथिन्, त्यो बेला म पनि यही स्कुलमा नै पढाउँथें ।’यो २०२७/२८ तिरको कथा थियो । जति बेला आमा सावित्री र बा पर्शुराम दुवै स्थायी शिक्षक थिए । बा भने कांग्रेसबाट राजनीतिक आन्दोलनमा रहेकै बेला राजकाजको मुद्दामा जेल परे । कठोर पञ्चायती शासनविरुद्धको आन्दोलनमा उनी चन्द्रगढी जेल परेपछि सावित्रीले संघर्ष झेल्नुपर्‍यो । तत्कालीन अञ्चलाधीशले आमालाई धुलाबारीबाट बाहुनडाँगीको मेची जनसागर माविमा सरुवा गरिदिए । ‘मलाई राजीनामा दिन्छे भनेर सरुवा गरेका थिए तर मैले गरिनँ,’ आमाले आफूले लिएको अडान सुनाएकी थिइन्, विश्वप्रकाशलाई ।सावित्री स्कुल जाँदा ८ महिनाका विश्वप्रकाशलाई धुलाबारीबाट घोडामा राखेर बाहुनडाँगी आउजाउ गर्थिन् । विश्वप्रकाशका दाइ राज्यप्रकाशले त्यो दृश्य अझै बिर्सेका छैनन्, ‘आमाले भाइलाई बोकेर घोडामा धेरै समयसम्म आउजाउ गर्नुभएको अहिले पनि सम्झिरहेको छु ।’ विश्वप्रकाशले दुई पटक लगातार चुनाव हारेपछि २०७९ को निर्वाचनमा काठमाडौंबाट उठ्न साथीभाइले सुझाएका थिए । सुरुमा त सोच पनि बनाए । पछि हृदयले भन्यो, ‘मैले झापा छाड्दा चिया बगानका दाजुभाइ, दिदीबहिनीहरू छाड्नुपर्छ, धुलाबारी र काँकडभिट्टा छाड्नुपर्छ । लडीबुडी खेलेको त्यो माटो छाड्नुपर्छ ।’ त्यसपछि उनले आफ्नो सोच बदले । उनी झापा क्षेत्र नं १ बाट प्रतिनिधिसभा सदस्यमा निर्वाचित भए । उनलाई आफ्नो माटोले यस पटक न्यानो स्वागत गर्‍यो ।२०२७ मा जन्मेका विश्वप्रकाश तेस्रो सन्तान, उनीमाथि दिदी र दाइ । ‘म जन्मेपछि ७ दिनसम्म रोएँ रे,’ उनले बुझ्ने भएपछि सुनेका प्रसंग सुनाउँछन्, ‘मलाई दूध नपुगेको रहेछ । त्यही समयमा निराजलाई जन्म दिएकी आमा देउकुमारीको प्रशस्त दूध आउँदो रहेछ । उहाँले मलाई डेढ वर्ष लगातार खुवाएर बलियो बनाउनुभयो ।’उनी सावित्रीगुणा मात्र गएनन्, देउकुमारीको गुण पनि लिए । उनलाई थाहा छ, ‘दूधको अदृश्य प्रभाव कतिसम्म हुन्छ !’ उनी नरम हुनुपरेमा सावित्रीजत्तिकै र कठोर बन्नुपरेमा देउकुमारीजत्तिकै बन्न सक्छन् । ‘जुन आमाको दूध खाएँ, एक–एक थोपा नै मेरा लागि अनमोल थियो,’ उनी सुनाउँछन्, ‘मलाई खुसी छ कि मेरो शरीरमा खस आमाको रगत बगिरहेको छ भने जनजाति आमाको दूध ।’पूर्वप्रधानमन्त्री तथा कांग्रेसका नेता कृष्णप्रसाद भट्टराईको निधन हुँदा विश्वप्रकाश झापामा थिए । साथी–सहकर्मीले उनलाई त्यति बेला काठमाडौं बोलाए । तर उनी अर्को ठूलो शोकमा डुबिरहेका थिए । आमा देउकुमारीको निधन भएको दसौं दिन भएको थियो । अरू दाजुभाइले झैं उनले पनि कपाल मुन्डन गरेर किरिया कर्ममा सामेल भइरहेका बेलामा उनले साथीहरूलाई भने, ‘म आमाको १० दिनको काम छाडेर आउन सक्दिनँ । मेरोतर्फबाट उहाँलाई फूल चढाइदिनू ।’ देउकुमारी आमा बितेपछि विश्वप्रकाशको सम्झनामा खुब आइन् । उनलाई देउकुमारी आमा र परिवारको उत्तिकै महत्त्व थियो । त्यो परिवारले पनि विश्वप्रकाशलाई कहिल्यै बाहिरको ठानेन । अझ देउकुमारी त आफ्ना सन्तानहरूको सूचीमा विश्वप्रकाशको नाम जहिल्यै जोड्थिन् । विश्वप्रकाशलाई आमा सावित्रीको काखजत्तिकै प्यारो थियो, देउकुमारीको काख पनि ।आमा सावित्रीले जीवनको ३५ वर्ष धुलाबारी माध्यमिक विद्यालयमा बिताइन् । स्कुलको अन्तिम समयतिर उनी प्रधानाध्यापक बनिन् । प्रअ भएदेखि सावित्रीलाई उनको स्वास्थ्यले साथ दिएन । २०६० मा अवकाश लिनुअघि उनले भनिन्, ‘शिक्षक बिरामी भए, कक्षाकोठा बिरामी हुन्छ । प्रअ बिरामी भयो भने पूरै स्कुल बिरामी हुन्छ । मेरा कारण स्कुललाई अप्ठ्यारो हुनुहुन्न ।’ त्यसपछि उनले राजीनामा दिइन् । आमा जुन स्कुल पढाउँथिन्, विश्वप्रकाश त्यहीँ पढ्थे । उनी अंग्रेजी र भूगोल पढाउँथिन् । कक्षाकोठामा आमाको प्रवेश हुँदा अरू साथीहरू डराउँथे । तर विश्वप्रकाशले आमालाई कहिल्यै गुरुआमा देखेनन्, आमा नै देखे ।विश्वप्रकाशको परिवार मध्यमवर्गीय थियो । आमा र बाले बीए पढ्ने अवसर सजिलै पाएका थिए । बाले त दार्जिलिङको खर्साङमा पढेका थिए । पछि दाइलाई पनि त्यहीँ लगियो । विश्वप्रकाशलाई कक्षा ३ पछि खर्साङ लैजाने कुरा भयो । खर्साङको स्कुलमा प्रिन्सिपलले विश्वप्रकाशको मौखिक परीक्षा लिए । उनको तेजिलो दिमाग देखेर प्रिन्सिपलले भने, ‘ब्रिलियन्ट छ ।’ तर अघिल्लो दिन जुन घरमा बसे, त्यहाँ आइरहने कोइलाको गन्ध, धमिलो पानी त्यसमाथि बाआमाबाट टाढा हुने कुराले साह्रै चिन्तित बनायो । भोलिपल्टको प्रवेश परीक्षा उनले जानाजानी बिगारे । ‘त्यस्तो ब्रिलियन्ट मान्छेले कसरी बिगार्‍यो ?’ प्रिन्सिपल छक्क परे । बाले रिसाउँदै गाली गरे । आमाले स्नेहपूर्वक सोधिन्, ‘तैंले जानीजानी बिगारेको हो ?’ विश्वप्रकाशले ‘हो’ आशयमा टाउको हल्लाए ।सावित्री सामाजिक काममा पनि सक्रिय थिइन् । समाजमा कसैलाई दुःख पर्दा सहयोग गर्ने, कमजोरहरूका आवाज बोलिदिने, सचेतना जगाउनेजस्ता काममा रुचि राख्थिन् । उनी स्कुलबाहेक घरमा पनि विद्यार्थीलाई निःशुल्क ट्युसन पढाउँथिन् । उनी माउथ हार्मोनिक बजाउँथिन् । आमाले गुनगुनाएका गीत र निकालेका संगीत अहिले पनि विश्वप्रकाशको कानमा गुन्जिरहन्छ । अहिले सम्झँदा विश्वप्रकाशलाई एउटा अभाव खड्किरहन्छ । ‘आमाले गुनगुनाएका गीत, माउथ हार्मोनिकका धुन र उहाँका आवाज रेकर्ड छैन,’ विश्वप्रकाश सम्झन्छन् । विश्वप्रकाशलाई संगीतमा भने आमाबाट रुचि र दाइ टीका भण्डारीबाट ज्ञान प्राप्त भयो । राजनीतिमा बा र काकाहरूको प्रभाव रह्यो ।सावित्री जतन गर्नमा माहिर थिइन् । उनले विश्वप्रकाशले कखरा लेख्न सिकेका कापीहरू पछिसम्मै जतनले राखेकी थिइन् । विवाहका बेलामा छापेका कार्डहरू र उबेलाका चिठीहरू सुरक्षित थिए । सावित्रीले सन्तानलाई अनावश्यक खर्च गर्न कहिल्यै दिइनन् । खुत्रुके किनिदिएकी थिइन्, हरेक सन्तानले खुत्रुकेमा पैसा जम्मा गर्थे । लक्ष्मीपूजाको दिन खुत्रुके फुटाउने चलन थियो । ‘त्यति बेला आमाले जसको जति छ, त्यति नै थपेर बैंकमा जम्मा गराइदिनुहुन्थ्यो,’ विश्वप्रकाश सम्झन्छन् ।विश्वप्रकाश २०४० देखि राजनीतिमा सक्रिय भए । मेची बहुमुखी क्याम्पस पढ्दा उनले भद्रपुरमा डेरा लिएर बसे । त्यति बेला उनलाई बा र आमाबाट पढाइमा मात्र नभई राजनीतिमा पनि सहयोग थियो । ‘म हरेक शुक्रबार घर आउँथें, बेलुका खाना खाएपछि बुबा, आमा र म बसेर समीक्षा गर्थ्यौं,’ विश्वप्रकाश सम्झन्छन् । उनलाई बा र आमाले पढाइमा पहिलो हुन कहिल्यै दबाब दिएनन् । आमाको मत थियो, ‘सफलभन्दा पहिले असल बन्नुपर्छ ।’ विश्वप्रकाश अहिले आफ्ना छोराछोरीलाई पनि यही भन्छन्, ‘फर्स्ट हुन जरुरी छैन, बेस्ट हुनु । मलाई फर्स्ट मार्क्स चाहिन्नँ, केवल तिम्रोबारेमा प्रश्न उठ्नु हुन्न ।’शुक्रबारे बैठकको निरन्तरता अहिले उनले आफ्नो परिवारभित्र पनि कायम राखेका छन् । हरेक साता बैठकमा श्रीमती, छोरा, छोरी र विश्वप्रकाश हुन्छन् । बैठकमा घरायसी बजेट र गतिविधिको समीक्षा गरिन्छ । छोरी अध्यक्ष छिन् भने छोरा सचिव । श्रीमती र उनी सदस्य । ‘मलाई त अध्यक्ष बन्ने अवसर अहिलेसम्म आएको छैन,’ उनी हाँस्दै सुनाउँछन् । आमाले विश्वप्रकाशलाई सिकाइरहने अर्को कुरा थियो, ‘हार्न पनि सिक्नुपर्छ, सहन पनि सिक्नुपर्छ, अभाव पनि सिक्नुपर्छ ।’ राजनीतिक जीवनमा उनले यो मन्त्र प्रयोग गरिरहे ।२०४५ मा विश्वप्रकाश क्याम्पसमा नेविसंघका सभापति थिए । त्यसअघि स्ववियु चुनावमा नेविसंघ हार्दा अखिललाई कुट्ने चलन थियो । यो हरेक पटक दोहोरिरहन्थ्यो । उनको कार्यकालमा भने त्यो परिस्थिति बदलियो । ‘हामीले २०४५ सालमा अखिलले जित्दा कुटपिट हैन, लाइन लागेर उनीहरूलाई सम्मान गरेका थियौं,’ उनी सम्झिन्छन् ।आमाले जहिल्यै भनिरहन्थिन्, ‘लोभ कहिल्यै गर्नु हुँदैन । अनावश्यक लोभमा फस्यो भने मान्छे गलत बाटोमा पुग्छ ।’ आमाले बा पर्शुरामकै उदाहरण दिन्थिन् । २०४६ को परिवर्तनपछि त्यसअघि जेल बसेकालाई वर्षका आधारमा पैसा छुट्याइएको थियो । पर्शुरामले त्यति बेला ५० हजार पाउने थिए । ‘तर उहाँले म जेल बसेको भाडा लिन्न भन्नुभयो,’ आमा सुनाउँथिन् ।२०५७ मा बाको निधनपछि उनले आफ्नो भागको सबै जमिन दाजुकै नाममा गरिदिए । दाजुप्रतिको भरोसा र विश्वास देखेर आमा बिछट्टै खुसी थिइन् । ‘यसले लोभ गरेन । राजनीतिमा पनि कहिल्यै लोभ गर्दैन,’ आमाले दृढ विश्वासका साथ भनेकी थिइन् । सावित्रीको स्वास्थ्यमा २०५६ देखि विभिन्न समस्या देखा पर्न थाले । मुटु, फोक्सो, पाठेघरलगायत विभिन्न समस्या थपिँदै गए । बा गुमाएपछि आमाको स्वास्थ्यमा झन् असर परेको राज्यप्रकाश सुनाउँछन् । ‘आमा मसँगै बस्नुहुन्थ्यो, बुबा बितेपछि उहाँलाई थप गाह्रो हुन थाल्यो । त्यो घाउ बढ्दै गयो । रोगले झन् च्याप्दै गयो,’ उनी भन्छन् ।लामो जीवन स्कुलमा व्यतीत गरेकी उनलाई त्यसपछिका दिन झन् पीडामय हुन थाले । २०६४ मा स्वास्थ्य स्थिति जटिल बनेपछि उनलाई २८ दिन काठमाडौंको चाबहिलस्थित मेडिकेयर अस्पतालमा राखियो । त्यो २८ दिन सावित्रीका लागि निकै पीडादायक रहे । २२ दिन विश्वप्रकाश नियमित अस्पताल बसे । जीवनसंगिनी कविता भने २८ दिन नै अनिँदा आँखा लिएर आमाको स्वास्थ्यलाभको प्रार्थना गर्दै बसिन् । आमा झन्–झन् गल्दै थिइन् ।अस्पतालबाट डिस्चार्ज भएर डेरामा सार्ने बेलामा कोठामा पनि आमालाई अक्सिजन चलाइएको थियो । विश्वका आँखामा आमाको अन्तिम दिनका केही झझल्कोहरू आइरहन्छन् । लक्ष्मीपूजाको दिन छोरा–बुहारीको सहारामा आमाले बत्ती बालेकी थिइन् । त्यसपछि आमा निभिन् । आमाको अन्तिम दाहसंस्कार झापाको निन्दा नदी किनारमा भयो । अहिले पनि निन्दा नदीको किनारमा बसेर बा र आमा जलेको हेरिरहेको दृश्यले गम्भीर बनाउँछ विश्वप्रकाशलाई । यद्यपि, विश्वप्रकाशले एउटा सत्यलाई अन्तरहृदयबाटै बुझ्ने प्रयास गरेका छन्, ‘मृत्यु स्वाभाविक हो ।’ तर मृत्युपछिको रिक्तता ?जीवनमा हारेको वा जितेको क्षण उनले कहिल्यै नगरेको अनुभूत गरेका थिए । पार्टीको जिल्ला सभापति हार्दा होस् वा दुई पटक सांसद हारेर फर्किएको क्षण आँगनमा ५० साथीभाइ जरुर पर्खिरहेका थिए । तर त्यो भीडमा न आमा थिए, न बा । ‘त्यो भीडमा पनि बाबु हारेर आइस्, केही छैन जित्ने दिन आउँछ भनेर भन्ने आमाको काख, थपथपाउने बाको हात नहुँदा सन्नाटा लाग्दो रहेछ,’ विश्वप्रकाश गहिरो भावमा सुनिए । जितेर आएको क्षणमा पनि यदि आमा भएको भए भन्थिन्, ‘मैले भनेको थिएँ नि एक दिन जित्छस् भनेर ।’ जीवनमा जित्दा वा हार्दाको पल कुनै रिक्तता अनुभूत हुन्छ भने त्यो बाआमा सम्झेर नै हुन्छ । तर एकमनले सोच्छ पनि, ‘भौतिक रूपमा त को कहिलेसम्म हुन्छ त ? उहाँहरू जानुभयो, एक दिन म पनि जान्छु ।’तर जानुअघि पनि त गर्नुपर्ने थुप्रै काम छन् । जुन माटोसँग जोडिएका छन्, भावनासँग जोडिएका छन् । जीवनसँग जोडिएका छन् । आमाले सोचेको असल छोरा हुन त असल कामहरू गरिरहनुपर्‍यो । असल व्यवहार गरिरहनुपर्‍यो । जीवनमा गलत बाटो नहिँडोस् भन्ने आमाका प्रार्थनाले पनि विश्वप्रकाश सत्मार्ग हिँडिरहन्छन् । ‘र, त्यो मार्गमा हिँड्दा म बा र आमा (हरू) लाई साथै लिएर हिँडिरहेको हुन्छ,’ विश्वप्रकाश दृढ सुनिन्छन् ।"
साउदीको पाँचतारे होटलका 'पेस्ट्री सेफ' : जुजु धौबाट केक बनाएर अन्तर्राष्ट्रिय बजारमा पुर्‍याउन चाहन्छन्,"काठमाडौँ — तीन दशकअघिको कुरा त हो, धादिङको त्रिपुरासुन्दरी गाउँपालिका–३ तल्लो पोखराका सरोज थापा एसएलसीको पढाइ सकेर काठमाडौं हान्निएको । ‘त्यतिबेलाको समय नै त्यस्तै थियो,’ सरोजले सम्झिए, ‘एसएलसीपछि कमाउन जानुपर्छ भन्ने ।’काठमाडौं आएर कालीमाटीको एक आइसक्रिम पसलमा मासिक आठ सय तलबमा काम गरेका यिनै सरोज संघर्षको लामो बाटो हिँडेर अहिले अन्तर्राष्ट्रिय परिचय भएका पेस्ट्री सेफ भएका छन् । कतार, कुबेत, यूएई, साउदी अरब र ओमानसम्मका पाँचतारे होटलमा अनेक भूमिकामा काम गरेका सरोजको लोभलाग्दो सफल वर्तमानभित्र संघर्ष र मेहनतको लामो कथा लुकेको छ ।२०५४ सालमा बाआमाबाट तीन सय रुपैयाँ खर्च थापेर काठमाडौं छिरेका सरोज आफन्तकहाँ बसेर सोह्रखुट्टेस्थित सरस्वती क्याम्पसमा ‘नाइट सिफ्ट’ मा आइकम भर्ना भए । अनि पढाइखर्च जुटाउन आइसक्रिम पसलमा काम थाले । त्यही बेला उनले थाहा पाए, नेपाल पर्यटन तथा होटल व्यवस्थापन प्रतिष्ठान (नाथम) ले होटल म्यानेजमेन्ट तालिमका लागि भर्ना खोलेको खबर । उनले सुनाए, ‘भर्ना गर्न पैसा थिएन । साहुले तलबबाट काटेर सहयोग गर्ने भएपछि मैले पढ्न पाएँ ।’ती दिन उनी १० देखि ४ बजेसम्म नाथममा पढ्थे । त्यसपछि राति अबेरसम्म आइसक्रिम पसलमा काम गर्थे । नौ महिने तालिमकै क्रममा उनको सरस्वती क्याम्पसको पढाइ छुट्यो । तालिमपछि उनले मासिक ६ सय रुपैयाँ पाउने गरी त्यतिबेलाको चल्तीको लाजिम्पाटस्थित सांग्रिला होटलमा इन्टर्नसिप गर्न पाए ।काम थालेपछि दुई साताको कुरा हो । विदेशी पाहुना बेलुकाको खाना खाइरहेका थिए । अचानक बत्ती गयो । अन्धकार छायो । त्यही बेला सिलिन्डर ग्यासबाट बल्ने बत्ती बालेर उज्यालो पारे । पाहुना खुसी भए । फटाफट काम गरेर पाहुना खुसी बनाएको भन्दै होटलको मानव संशाधन शाखाले उनलाई कर्मचारीका रुपमा नियुक्त गर्‍यो । अनि त उनको तलब पुग्यो, मासिक २६ सय रुपैयाँ ।तर यो काममा उनी अडिएनन् । सन् २००१ मा दाइ पर्ने आफन्तको सम्पर्कबाट यूएईको आबुधाबीस्थित होलिडे इन होटल (पहिले स्यान्डस् होटल) पुगे । ‘सर्भिस’ को काम थाले । नाथममा पढेकाले रुचि त उनको सेफसँगै काम गर्ने थियो । ‘मलाई रुचि त बेकरी र पेस्ट्री आइटम बनाउने थियो,’ ती दिन सम्झिँदै उनले सुनाए ।ड्युटीको काम सकेपछि उनले ओभरटाइम भान्छाभित्र छिरेर यही काम गर्न थाले । यही सीपले नै उनलाई अघि बढ्ने बाटो खोलिदियो । सुरुका तीन वर्ष उनले त्यही होटलमा काम गरे । ‘सर्भिस’ को कामबाट सुरु भएको उनको यात्रा सेफसम्म पुग्यो । उनी यतिमै अडिएनन् । राम्रो अवसर खोज्दै र सम्पर्क बढाउँदै गए ।स्यान्डस्‌मा काम थालेको तीन वर्षपछि उनले आबुधाबीकै इमिरेट्स प्यालेस होटलमा काम पाए । उनले सुनाए, ‘तलब सेवासुविधा राम्रो भएकैले काम फेरेँ ।’त्यहाँ फ्रेन्च, जर्मनी, श्रीलंका, भारत, मेक्सिकोका सहकर्मी थिए । एक्लो नेपाली भए पनि उनले विदेशीहरुसँग काम सिक्नमा कुनै कन्जुस्याइँ गरेनन् । इमिरेट्समा काम गर्दाको एउटा क्षण उनी भुल्दैनन् । पूर्व अमेरिकी राष्ट्रपति जर्ज डब्लु बुस २००८ मा यूएई भ्रमणमा पुगेका बेला उनी कार्यरत इमिरेटस् प्यालेसमा तीन दिन बसेका थिए । शक्तीशाली देशका राष्ट्रपतिको सेवामा खटिएको त्यो क्षण उनी अझै सम्झिरहन्छन् ।इमिरेट्सको पेस्ट्री बनाउने विभागमा उनले तनमनले काम सिके । निरन्तरको मेहनत नै उनले जानेको सफलताको सूत्र थियो । त्यही भएर त उनी एकाध वर्षमै दुईपल्ट बढुवा भए अनि भए, सहायक सुपरभाइजर । त्यहाँ साढे तीन वर्ष काम गरेपछि उनी दुबईमा भर्खरै खुल्न लागेको पाँचतारे होटल बन्यान ट्रीमा सुपरभाइजर भएर गए । ६ महिनापछि नयाँ अवसरको खोजीमा उनी पुगे, ओमानको पाँचतारे क्राउन प्लाजा ओपनिङमा । एक वर्ष त्यहाँ काम गरेपछि उनी कतारको दोहास्थित रिट्ज क्याल्टोर्न होटलमा सिनियर सेफ पदमा काम गर्ने गरी गए । त्यहाँबाट पनि उनको यात्रा रोकिएन् ।त्यहाँबाट उनी पुगे, कुवेतमा प्रि–ओपनिङ हुन लागेको मिसोनी कुवेत कार्लसोल होटलमा । यहाँ भने उनले पेस्ट्री बेकरी सुसेफका रुपमा काम गरे । अढाई वर्ष काम गरेर त्यही चिनजान भएको एक स्पेनिस सेफले उनलाई कतारकै पाँचतारे डब्लु दोहा होटलमा सहायक पेस्ट्री सेफ भएर काम गर्न जाने प्रस्ताव राखे । त्यहाँ एक वर्ष काम गरेपछि स्पानिस सेप साथीकै प्रस्तावमा प्रि–ओपनिङ हुन लागेको दुबईस्थित होटलमा कामको अफर पाए । त्यहाँ अढाई वर्ष काम गरेर दुबईकै अर्को होटल सोफिटेल डाउन टाउनमा पुगे, पेस्ट्री सेफको प्रमुख जिम्मेवारीमा ।त्यहाँ साढे चार वर्ष काम गरेपछि उनी बिदामा काठमाडौं फर्केका थिए । तर कोभिड महामारीले उनी यतै अड्किए । पाँच महिनापछि उनी कार्यस्थल त फर्किए तर होटलको व्यवसाय खस्किसकेको थियो । उनलाई होटल व्यवस्थापनले आधा तलबमा काम गर्न वा पाँच महिनाको तलब लिएर जान विकल्प दियो । पाँच महिनाको तलब बुझे र पुगे, दुबईको एक होटलमा । जुन तीन महिनापछि प्रि–ओपनिङ हुँदै थियो ।दुबईमा काम गरिरहेका बेला साउदीमा पहिले काम गर्दा चिनजान भएको साथीले साउदी अरबको दमामस्थित युरोपियन लक्जरी होटल ग्रुपको केम्पेस्की होटलमा कामको अफर गर्‍यो । एक्जुकेटिभ पेस्ट्री सेफको जिम्मेवारीसहित राम्रो तलब सुविधा पाउने भएपछि त्यहीँ अडिए । अहिले पनि यहीँ कार्यरत छन् ।आबुधाबीको होटलमा सामान्य कामदारका रुपमा छिरेका सरोज निरन्तरको मेहनत र आएका अवसरलाई समयमै छोप्दै अघि बढ्ने स्वाभावका कारण प्रगतिको बाटोमा छन् । मासिक लाखौंको तलब बुझ्ने उनी कमाइबाट भन्दा पनि नयाँनयाँ काम सिक्ने अवसर र संसारका लब्ध प्रतिष्ठित अतिथि सत्कारको काम गर्न पाएकामा सन्तुष्ट देखिन्छन् ।सात बर्षअघि यूएई बस्दा उनले त्यहाँका व्यावसायिक सेफहरुको संगठन ‘दि इमिरेट्स कुलिनरी गिल्ड’ को प्रतिनिधित्व गर्दै जर्मनीमा पेस्ट्री जज (निर्णायक मण्डल सदस्य) हुने मौका पाए । विश्वभरका ‘इन्ट्री लेभल’ का सेफ सहभागी हुने यो प्रतियोगिता हरेक वर्ष युरोपका विभिन्न देशमा ‘वर्ल्ड एसोसिएसन अफ सेफ्स सोसाइटीज’द्वारा आयोजना हुने गर्छ । निर्णायक मण्डल सदस्यले प्रतियोगितामा सहभागी सेफले बनाएका परिकार चाखेर अंक दिन्छन् । धेरै अंक ल्याउने प्रतिस्पर्धीले ‘दि वर्ल्डस् बेस्ट पेस्ट्री सेफ’ को उपाधि पाउँछन् । त्यहीँ गएका बेला उनले जर्मन बेकरी बनाउने एकमहिने तालिम (डिप्लोमा इन बेकरी) लिने मौका पनि पाए ।संसारका जुन कुना दौडे पनि सरोजलाई नेपालभित्रै पनि केही काम गर्ने र आफूले जानेको सीप सिकाउने हुटहुटी छ । त्यही हुटहुटीले गर्दा युरोप र अमेरिकन स्ट्यान्डर्डको बेकरी र चकलेटको फ्याक्ट्री खोल्ने योजना बनाएका छन् । नेपाली उत्पादनका रुपमा ब्रान्डिङ गर्ने गरी आउने साउनबाट ‘बेक जुजु धौ केक’ सुरुवात गर्दै छन् ।छुट्टीमा नेपाल आएको मौका पारेर उनले दुई वर्षदेखि परिवारका सदस्यसँग यसमा अध्ययन र ‘ट्रायल’ गरिरहेका थिए । भन्छन्, ‘मेरी श्रीमतीले हृयान्डल गर्ने गरी आउने साउनबाट काठमाडौंमा नै सुरुवात गर्दै छौं, त्यसमा थप गर्नुपर्ने कामका लागि तीनचार महिनामा नेपाल आएका बेला सघाउँछु ।’ भक्तपुरे जुजु धौबाट तयार गरिने यो केकलाई अन्तर्राष्ट्रिय बजारमा पुर्‍याउने सोच उनले राखेका छन् ।"
अन्नपूर्ण आरोहणको ७५ वर्ष : बुवाको विरासतमा माथियास हर्जोगको आत्मिक यात्रा,"पोखरा — विश्वमै पहिलोपल्ट ८ हजार मिटरमाथिको हिमाल आरोहण गरेका फ्रान्सेली नागरिक मौरिस हर्जोगले आफ्नो किताब ‘अन्नपूर्ण’ मा लेखेका छन्, ‘मानिसको जीवनमा अरु अन्नपूर्णहरू पनि छन् ।’ अन्नपूर्ण आरोहणको अनुभूति समेटिएको उनको ‘बेस्ट सेलर’ किताबका यी पंक्तिको अर्थ हो– एउटा ठूलो सफलता प्राप्त गरिसकेपछि पनि जीवन सकिँदैन ।जीवन निरन्तर अगाडि बढ्छ, नयाँ चुनौतीहरू आउँछन् र हामीले हरेक पटक नयाँ सुरुआत गर्नुपर्छ । एउटा ‘अन्नपूर्ण’ जितिसकेपछि अर्को ‘अन्नपूर्ण’ हाम्रो प्रतीक्षामा हुन्छ ।सन् १९५०, जुन ३ । एउटा मिति जसले मानव इतिहासमा पर्वतारोहणको परिभाषा नै बदल्यो । फ्रान्सेली पर्वतारोही मौरिस हर्जोग र उनका साथी लुइस ल्याचेनलले विश्वमा पहिलोपल्ट ८ हजार मिटरभन्दा अग्लो हिमाल, अन्नपूर्ण प्रथम (८,०९१ मिटर) को चुचुरोमा पाइला टेके । यो केवल एक आरोहण थिएन, यो अदम्य साहस, अटल आस्था र मानव चेतनाको असीमित सम्भावनाको जीवन्त प्रतीक थियो ।फ्रान्सेली राष्ट्रिय टोलीले अन्नपूर्ण आरोहण गरेको मंगलबार ७५ वर्ष पुगेको छ । लुइसले आरोहणको पाँच वर्षपछि ३४ वर्षको उमेर ज्यान गुमाइसकेका छन् । मौरिसले सन् २०१२ मा ९३ वर्षको उमेरमा ज्यान गुमाए । यस वर्ष अन्नपूर्ण आरोहणको हीरक जयन्ती मनाउने तयारी गर्न गत वर्षको कात्तिकमा मौरिसका छोरा माथियास हर्जोग नेपाल आएका थिए । उनी उत्तरी मोहडाबाट अन्नपूर्ण चढ्न बुबा हिँडेकै बाटो उनी ‘नर्थ अन्नपूर्ण बेस क्याम्प’ पुगे । पोखराबाट म्याग्दीको बेनी, तातोपानी, नारच्याङ हुँदै उनी आधार शिविर पुगेका थिए ।हीरक जयन्ती मनाउन माथियास पुनः नेपाल आएका छन्, हिमालको छायाँमा आफ्नो बुबाको पाइलाहरू सम्झिँदै तर आफ्नै बाटो बनाउँदै । अहिले उनी योग र आध्यात्मिक सेवामा समर्पित छन् तर हरेक पाइला अझै पनि अन्नपूर्णको कथाले निर्देशित भइरहेको छ । यसपल्ट उनी एक्लै आएनन्, परिवारका सदस्य र फ्रान्सेली सांगीतिक टोलीलाई पनि लिएर आए । हीरक जयन्ती मनाउन उनी सोमबार उत्तरी आधार शिविर पुगे ।पहिलोपल्ट आधार शिविर पुग्दा उनले वरिपरि लस्करै उभिएका हिमाललाई हेरे । आफ्नो बुबाले टेकेको टाकुरोमा आँखा पुर्‍याए । योग गरे । ध्यानमा मग्न भए । आधार शिविरमा बनेको बुवाको सालिक सुम्सुम्याए । सालिक हेरेर उनी रोए । त्यो पीडाको आँसु थिएन, कृतज्ञताको थियो । ‘जब मैले बुबाको सालिक देखेँ । म चुपचाप त्यहाँ उभिएँ । एकछिनका लागि समय रोकिएको जस्तो लाग्यो,’ मसिनो स्वरमा उनले भने, ‘मलाई लाग्यो, म उहाँको पाइला पछ्याइरहेको छैन, म आफ्नो बाटोमा छु । तर त्यो बाटोमा उहाँको आशीर्वाद छ ।’अन्नपूर्ण आरोहणको हीरक जयन्ती मनाउन नेपाल आएका मौरिस हर्जोगका छोरा माथियासलाई पोखरा विमानस्थलमा स्वागत गर्दै पोखराका पर्यटन व्यवसायी ।अन्नपूर्ण आरोहणको हीरक जयन्ती मनाउन नेपाल आएका मौरिस हर्जोगका छोरा माथियासलाई पोखरा विमानस्थलमा स्वागत गर्दै पोखराका पर्यटन व्यवसायी ।आधार शिविरबाट फर्किएपछि एक साँझ पोखरामा भेटिएका उनले आफ्ना बुवासँगको स्मृति केलाए । ‘बुवा कम बोल्नुहुन्थ्यो तर कहिलेकाहीँ मन खोलेर बोल्नुहुन्थ्यो । एकदमै विनम्र हुनुहुन्थ्यो,’ माथियास सम्झन्छन्, ‘उहाँले कहिल्यै आफ्ना व्यक्तिगत अनुभवबारे धेरै बोल्नुभएन । तर कहिलेकाहीँ, हामी दुई मात्र हुँदा, उहाँका आँखामा गहिरो अनुभूति देखिन्थ्यो ।’माथियासका अनुसार, मौरिसले अन्नपूर्णको शिखर पुगेपछि जे अनुभव गरे, त्यो आध्यात्मिक रूपान्तरणको आरम्भ थियो । मौरिसले माथियाससँग भनेका थिए, ‘शिखरमा पुगेपछि मैले प्रेमको यस्तो अनुभूति गरेँ, जुन शब्दले बयान गर्न सकिँदैन । त्यो क्षणले मेरो जीवनको खालीपन भरिदियो ।’सन् १९५१ मा प्रकाशित मौरिस हर्जोगको पहिलो पुस्तक ‘अन्नपूर्ण : ८००० मिटर अग्लो चुचुरोको पहिलो विजय’ मा त्यस्ता अनुभूतिहरू केवल संकेतका रूपमा उल्लेख छन् । त्यस बेला फ्रान्समा व्यक्तिगत वा आध्यात्मिक विषयबारे खुला रूपमा बोल्न हुन्थेन । ‘उहाँले भनिरहनु भएको थिएन तर म बुझ्थेँ, उहाँको भित्र केही गहिरो परिवर्तन भएको थियो,’ माथियास सम्झन्छन् ।मौरिसको अनुभवमा आधारित पुस्तकले लाखौं पाठकलाई हिमालको रहस्य, चुनौती, र मानवीय उत्कर्षको कथा सुनायो । बिनाअक्सिजन, एकै सिजनमा र पहिलो प्रयासमै सम्पन्न भएकोले पनि यो आरोहण विशेष थियो । सन् १९५० को दशकमा अन्नपूर्ण आरोहण अहिलेको जस्तो सजिलो थिएन । उनीहरूसँग आजको जस्तो गुणस्तरीय जुत्ता, ज्याकेट जीपीएस वा अक्सिजन थिएन । छालाको जुत्ता, कपडाको ज्याकेट र हातमा एउटा नक्सा मात्र थियो । आरोहणपछि हर्जोग र ल्याचेनल दुवैले गम्भीर ‘फ्रस्टबाइट’को सामना गरे । जसका कारण हर्जोगले सबै औंलाहरू गुमाए ।आरोहणबाट फर्किएपछि मौरिसले धर्मका बारेमा पढ्न थालेका थिए । उनले हिन्दू धर्म, बौद्ध दर्शन, इसाई आस्थाको गहिरो अध्ययन गरे । ‘मलाई लाग्छ, त्यो अनुभव उहाँका लागि परम शक्तिसँगको सम्पर्क थियो । त्यसपछि उहाँ भगवानको खोजीमा लाग्नुभयो,’ योग र आध्यात्मिक सेवामा समर्पित माथियासले भने ।यही आध्यात्मिक जागरणले मौरिसलाई अझ गहिरो खोजीमा डोर्‍यायो । मौरिस विश्वभर चिनिए । ‘किनभने जब तपाईं यति शक्तिशाली र दिव्य अनुभूतिबाट गुज्रनुहुन्छ, तपाईं त्यसलाई बुझ्न चाहनुहुन्छ, तपाईं त्यस ऊर्जा नजिक जान चाहनुहुन्छ,’ माथियास भन्छन्, ‘त्यस क्षणपछि उहाँले अनेकौं तरिकामा भगवानको खोजी गर्न थाल्नुभयो ।’ यसले सन् १९९७ मा मौरिसको दोस्रो पुस्तक ‘अन्नपूर्ण : प्रिमियर ८०००’ लाई पनि जन्म दियो । पहिलो किताब लक्ष्य, आरोहण, शिखरबारे थियो भने दोस्रो पुस्तक उनको भित्री परिवर्तनबारे थियो । मौरिसका दुई किताब विश्वका ४० भन्दा बढी भाषामा प्रकाशित भएर हालसम्म १ करोड १० लाख प्रतिभन्दा बढी बिक्री भइसकेका छन् ।मौरिसले आफ्नो दोस्रो किताबको पहिलो पाठक छोरालाई नै बनाएका थिए । ‘त्यो मेरो लागि असाधारण क्षण थियो,’ माथियास भन्छन्, ‘पहिलो किताबमा विजयको कथा थियो तर दोस्रोमा उहाँको भित्रको परिवर्तन थियो ।’ त्यस पुस्तकको अन्तिम वाक्य ‘मानिसको जीवनमा अरु अन्नपूर्णहरु पनि छन्’ माथियासको हृदयमा सदैव गुञ्जिरहन्छ, ‘बुबाले मलाई सिकाउनु भएको कुरा थियो– हिमाल बाहिर मात्र होइन, भित्र पनि चढ्नुपर्छ ।’मौरिस हर्जोगको नेपालसँगको सम्बन्ध केवल एउटा आरोहणमा मात्र सीमित थिएन । त्यो त आत्माको एउटा अटूट सम्बन्ध थियो । उनी निधन हुनु अघिसम्म नेपालसँग जोडिएका थिए । ‘म सानो हुँदा हरेक आइतबार राजा महेन्द्रले हाम्रो घरमा फोन गर्नुहुन्थ्यो,’ माथियासले मुस्कुराउँदै भने, ‘बुबा फोन उठाएर निकै आत्मीयताका साथ कुरा गर्नुहुन्थ्यो । नेपालले उहाँलाई धेरै दिएको थियो र उहाँलाई त्यो फर्काउनु स्वभाविक लाग्थ्यो । उहाँले पूर्वाधार, विकास र अन्य धेरै क्षेत्रमा सहयोग गर्नुभयो ।’बुवाले अन्नपूर्ण आरोहण गर्दा माथियास जन्मिइसकेका थिएनन् । तर उनको लागि पनि नेपाल नयाँ भूमि पनि थिएन । सन् १९९३ मा उनी बुवासँग नेपाल आएका थिए । त्यतिबेला उनी १४ वर्षका थिए । काठमाडौं आएर कैलाश पर्वत र मानसरोवर गएको उनलाई अझै सम्झना छ । ‘मैले केही फोटोहरू ल्याएर बाटोमा बालबालिकालाई दिएको थिए,’ उनले सम्झिए, ‘त्यो मेरो लागि निकै मनछुने क्षण थियो ।’आजभन्दा ७५ वर्ष पहिले अहिलेजस्तो सञ्चारको सुविधा थिएन । सन् १९५० को दशकमा जब नेपाल पश्चिमी संसारका लागि पूर्णतः अज्ञात थियो र हिमाल चढ्नु चन्द्रमामा पुग्नुसरह थियो । त्यतिबेला मौरिस हर्जोगको टोलीले इतिहास रचेको थियो । अन्नपूर्ण आरोहण फ्रान्सको राष्ट्रिय अभियान थियो, व्यक्तिगत होइन । मौरिस दोस्रो विश्वयुद्धमा फ्रान्सेली प्रतिरोध आन्दोलनका सदस्य थिए । ‘उहाँ सबैभन्दा राम्रो आरोही नभए पनि उहाँसँग नेतृत्वको अनुभव थियो,’ आरोहण दलमा मौरिस छनोट हुनुको कारण बताउँदै माथियासले भने, ‘कठिन परिस्थितिमा मान्छे र स्रोत व्यवस्थापन गर्ने सीप उहाँसँग थियो । त्यसैले उहाँ चयनमा पर्नुभयो ।’ अन्नपूर्ण आधार शिविर पुगेर फर्किएपछि अहिले पनि उनी कल्पना गर्छन्- ७५ वर्षअघि, प्रविधिविहीन अवस्थामा, छालाको जुत्ता, नक्साबिना, जीपीएस बिना आरोहण कसरी सम्भव भयो ? साहस र सामूहिकता नै उनी बुवाको सफलताको कारण मान्छन् ।माथियास पाँच वर्षअघि नै नेपाल आउन चाहन्थे । उनलाई कोरोना महामारीले रोक्यो । अहिले उनी योग र आध्यात्मिक सेवामा समर्पित एक साधकका रूपमा आफ्नो बुबाको पदचाप पछ्याउँदै आफ्नै आत्म-यात्रामा छन् । उनको आगमनले अन्नपूर्णको कथालाई फेरि एकपल्ट ताजगी दिएको छ ।मौरिस हर्जोगले भौतिक अन्नपूर्ण जिते तर माथियास आफ्नो जीवनको आध्यात्मिक अन्नपूर्ण खोजिरहेका छन् । उनी अहिले जर्मनीमा योग स्कुल चलाउँछन् । ध्यान शिविर आयोजना गर्छन् । अन्तर्राष्ट्रिय योग शिक्षकहरूलाई प्रशिक्षण दिन्छन् । तर उनको मन अझै नेपालमै अडिएको छ । ‘म यहाँ एउटा गैरनाफामूलक स्कुल खोल्न चाहन्छु, जहाँ योग, अंग्रेजी र नेपाली जीवनदर्शन सिकाउन सकियोस्,’ उनी भन्छन्, ‘नेपालको ज्ञान परम्परा, बौद्ध दर्शन, र प्रकृतिसँगको सहअस्तित्व आजको संसारका लागि अमूल्य छ ।’माथियासको आगमनले केवल विगतको सम्झना मात्र ल्याएको छैन, यसले भविष्यका लागि पनि प्रेरणा दिएको छ । उनी पर्यटन र संरक्षणबीच सन्तुलनको वकालत गर्छन् । भन्छन्, ‘हामीले आर्थिक विकास र वातावरणीय संरक्षणबीचको मध्यम मार्ग खोज्नैपर्छ । अन्तर्राष्ट्रिय सहकार्य अत्यन्त आवश्यक छ ।’ युवा पुस्तालाई लक्ष्य गरी पर्यटन, प्रकृति र पर्वतीय संस्कृति केन्द्रित भएर नेपालको प्रवर्द्धन गर्नुपर्ने उनी सुझाउँछन् ।म्याग्दीको अन्नपूर्ण गाउँपालिकामा पर्ने उत्तरी आधार शिविरमा मौरिस हर्जोग, लुइस ल्याचेनल र पहिलो नेपाली आरोही सोनाम वाङ्चुक शेर्पाको अर्धकदको सालिक राखिएको छ । मंगलबार प्रधानमन्त्री केपी शर्मा ओलीले सालिक अनावरण गर्ने पूर्व योजना रहे पनि मौसमको खराबीले हेलिकप्टर पुग्न सकेन । उनले नारच्याङमा पुगेर ‘मौरिस हर्जोग पदमार्ग’ र खुला संग्रहालयको उद्घाटन गरे । सालिक अनावरण गर्न उर्जा, सिंचाइ तथा जलस्रोत राज्य मन्त्री खमबहादुर गर्बुजा पुगेका थिए । नेपाल पर्यटन बोर्ड, ट्रेकिङ एजेन्सिज एसोसियसन अफ नेपाल (टान) गण्डकी, नेपाल पर्वतारोहण संघ, गण्डकी लगायतले जेठ १७ देखि २२ सम्म विविभ कार्यक्रम गरी हीरक जयन्ती मनाइरहेका छन् ।हीरक जयन्ती सकिएपछि माथियास जर्मनी फर्किनेछन् । उनको मनले नेपाल फर्कनुपर्छ भन्छ । बुवाको नेपालसँगको सम्बन्धले आफ्नो जीवनले आकार पाएको उनी ठान्छन् । पोखरा वरपर कतै चिटिक्कको घर बनाएर बस्न मन छ, जुन घरको झ्यालबाट हिमाल देखियोस् । घर इँटले मात्रै बनेको नहोस्, हरेक भित्ता, छानो, झ्याल र ढोकामा शान्तिको महसुस होस् ।मौरिसले संसारभरिका हिमाल आरोहीहरूको सम्मेलन आयोजना गर्थे । अब फ्रान्स सरकारको सहयोग लिएर त्यो परम्परा कायम राख्ने प्रयत्नमा उनी छन् । बुवाले छोडेर गएका जिम्मेवारी पूरा गर्नु आफ्नो अघि सिंगो अन्नपूर्ण उभिनुजस्तै भएको उनी ठान्छन् । भन्छन्, ‘अन्नपूर्ण केवल हिमाल मात्रै होइन, चुनौतीहरूको प्रतीक हो ।’"
"‘नक्कली प्रचण्ड’ बनेर हँसाउँथे, तर रुवाएर गए","काठमाडौँ — दुई वर्षअघिको एक भेटमा ‘नक्कली प्रचण्ड’ उपनामले चिनिएका हाँस्य कलाकार घनश्याम गौतमले भनेका थिए, ‘बाँचुन्जेलसम्म स–साना कुरामा खुसी हुनु नै मेरो लागी सौभाग्यको कुरा हो ?’सधैं स–साना कुरामा खुशी खोजीहिँड्ने यिनै घनश्याम अब यो संसारमा छैनन् । कलाकारिता र नाट्य क्षेत्रमा आफ्नो परिचय बनाइरहेका उनीको ४३ वर्षको उमेरमा निधन भयो । परिवारका अनुसार दुई वर्षदेखि क्यान्सर रोगसँग जुधिरहेका उनले सोमबार राति १२ बजेर ८ मिनेटमा भक्तपुर ताथलीस्थित काठमाडौं क्यान्सर अस्पतालमा अन्तिम श्वास फेरे ।२०६४ सालको कुरा हो । पहिलो संविधानसभाको चुनावी रापताप थियो । नाटक लिएर दार्चुला पुगेका उनले प्रचण्ड उपनामले समेत चिनिने माओवादी केन्द्रका अध्यक्ष पुष्पकमल दाहालको अभिनय गरेका थिए । उनको यो अभिनय यति बेजोड भइदियो कि, त्यसपछि उनको सार्वजनिक परिचय नै बन्यो ‘नक्कली प्रचण्ड’ ।चर्चित टेलीश्रृंखला 'मेरी बास्सै'देखि 'झ्याइँकुटी झ्याइँ'सम्ममा उनी ‘नक्कली प्रचण्ड’ कै भूमिकामा देखिएर थप लोकप्रिय भए । सडक नाटक, रेडियो नाटक र कचहरीमा सक्रिय गौतम विभिन्न स्कुलहरूमा पनि अभिनय सिकाउने गर्थे । गत भदौमा उनले बिरामीकै अवस्थामा तिजको गीत ‘मै अभागी चेली खुशी छैन बरिलै...’ बजारमा ल्याएका थिए ।हरेक वर्ष हुने गाईजात्रा हाँस्य व्यंग्य कार्यक्रममा उनले अभिनयमार्फत धेरैलाई पेट मिची मिची हँसाए । २०८० गाईजात्राको नजिकिँदै गर्दा बिरामी परेपछि भने उनको अभिनय यात्रामा ब्रेक लाग्यो ।०८० असारको कुरा हो । घनश्याम एक्कासी पेट दुख्ने समस्याले थलिए । सुरुमा त उनले दिसामा रगत देखिएकाले पायल्सको समस्या हो कि भनेर आर्युवेदिक उपचारमा लागे । समस्या बल्झिँदै गएपछि र थप उपचारमा जुटेपछि मात्रै उनले थाह पाए उनले आफूलाई ठूलो आन्द्रामा क्यान्सर भएको ।श्रीमती युगज्योतिले सुरुमा भक्तपुर क्यान्सर अस्पतालबाट सुरु भएको गौतमको उपचार भारतका अस्पतालदेखि काठमाडौं क्यान्सर अस्पतालमा आएर टुंगिएको बताइन् ।कलाकारिता क्षेत्रमा रहँदा वाहवाही पाएका घनश्याम क्यान्सर भएसँगै गुमनाम बन्न थाले । अस्पतालहरु चाहर्दै र अनेकथरी औषधिमा निर्भर बन्दै उनले अप्ठ्यारा दिनहरु बिताए । भएको सबै पैसा उपचारमा सकिएको श्रीमती युगज्योतिले केही दिनअघिको कुरामा दुःखेसो सुनाएकी थिइन् ।आफ्नो कुशल अभिनयमार्फत सबैलाई हँसाउने घनश्याम सबैलाई रुवाएर परलोक गए । उनको पार्थिव शरीर मंगलबार पशुपति आर्यघाटमा अन्त्येष्टि गरिएको छ ।"
सुभाष नेपालीकी आमा : नागाल्यान्डमा मजदुरी गरेका छोरा राष्ट्रसंघका आर्थिक सल्लाहकार,"काठमाडौँ — विभेदको जलनले कतिसम्म पोल्छ ? त्यो पीडा नभोग्नेहरूले सायदै अनुभूत गर्लान् । जात व्यवस्थाको सबैभन्दा पिँधमा पिल्सिएका समुदायमाथि भएका विभेद र निषेधका शृंखला अहिले पनि जारी छ । कथित उपल्ला जातहरूको बाहुल्य भएको समाजमा दलितहरूका लागि पिँढीभित्र टेक्न मात्र होइन, ठूला सपना देख्न पनि वर्जितझैं थियो । तिनै निषेधका पर्खालविरुद्ध संघर्ष मात्र होइन, कठोर परिश्रमबाट अर्घाखाँची, सन्धिखर्कका सुभाष नेपालीले आफूलाई अटल उभ्याए । उनी अहिले संयुक्त राष्ट्रसंघको आर्थिक सल्लाहकार छन् । अन्तर्राष्ट्रिय आर्थिक सल्लाहकार बनेर सुभाष छिट्टै श्रीलंका उड्दै छन् । संयोग यस्तो भइदियो, हिजो निषेध गर्नेहरू नै अहिले उनको नाममा गर्व गर्छन् ।केही समयअघि सुभाष सन्धिखर्क पुगेका थिए । गाउँको माटोमा उभिनासाथ विगतका स्मृतिले स्वागत गरे । यो न्यानो मात्र थिएन, बिझाउने पनि थियो । केही स्मृतिले डसे । हिजो स्कुलबाट फर्किंदै गर्दाको होटल आज पनि उसैगरी चलिरहेको थियो । मान्छेहरू भित्र–बाहिर गरिरहेका थिए । त्यही दृश्यमा उनले एउटा स्कुले केटोको टिठलाग्दो अनुहार सम्झिए । जसलाई भित्र–बाहिर गर्न अरूलाई जस्तो सजिलो थिएन । खाजा खान भित्र पसेका ती किशोरलाई होटल मालिकले गलहत्याउँदै बाहिर निकालेका थिए । कारण एउटै थियो, जात । अपमानित भएर बाहिरिँदै गरेको त्यो किशोरको अनुहारमा आँसुसँगै विद्रोह पोखिएको थियो । अपमानको त्यो खत तिनै किशोर सुभाषको हृदयमा अझै पनि गहिरो छ ।गाउँ पुगेपछि आउने यादका शृंखलामा एउटा अनुहार सधैं चहकिलो बल्छ । त्यो चहकिलो अनुहार अहिले भने निभिसकेको छ । गाउँलेहरू अहिले पनि सम्झन्छन्, उनको गुनिलो स्वभाव । तिनै आमा शिवकला नेपालीलाई सुभाष पुस्तकका पानाहरूमा पनि समेट्न चाहन्छन् । ‘आमाको भागमा सधैं दुःख मात्र पर्‍यो,’ सुभाष बेचैन सुनिन्छन् । २०१७ मा जन्मेकी शिवकलाको ११ वर्षको उमेरमा टामबहादुरसँग विवाह भयो । त्यस दिनदेखि नै शिवकलाका दुःखका दिन सुरु भए । पहाडका उकाली–ओरालीमा भारी बोक्ने काम गर्थे दम्पती नै । जब हजुरबा नागाल्यान्ड गए, बा पनि उतै लागे । बासँग केही वर्ष आमा पनि उतै बसिन् । बा नागाल्यान्डमा चौकीदारी गर्थे । सुभाष त्यतै जन्मे ।पछि सुभाष र उनका दुई बहिनीहरू सन्धिखर्कमै हुर्किए । हुर्कंदै गर्दा सुभाषले आमा सुतेको कहिल्यै देखेनन् । ‘म सुत्ने बेलासम्म पनि आमा घरको काममै खटिनु हुन्थ्यो । म उठ्दा काममा हिँडिसक्नुभएको हुन्थ्यो,’ सुभाष सम्झन्छन् । गाउँमा पानीको समस्या थियो । दलितलाई कुवामा पानी भर्न निकै सकस थियो । गैरदलितले नभरुन्जेल पर्खेर बस्नुपर्थ्यो । ‘त्यसमाथि एउटाले भरिसकेको छ, अर्को गैरदलित परबाट आउँदै छ भने उसले ठाउँ नछोडिदिने । परको मान्छेलाई पर्खेर बस्ने । उनीहरूले भरुन्जेल पर्खेर बस्नुपर्ने । त्यसरी पर्खंदा–पर्खंदा पानी सकिन्थ्यो,’ सुभाष विभेदको चपेटामा परिरहेकी शिवकलाको संघर्ष भन्छन्, ‘त्यसैले पनि आमा बिहानै ३ बजे उठेर पानी भर्न जानुहुन्थ्यो ।’शिवकलासँग फुर्सद कहिल्यै भएन । सन्तानसँग बसेर कुरा गर्ने, रमाउने समय पनि कहिल्यै पाइनन् । खेतबारीको उब्जनीले ३ महिना पनि खान पुग्दैन थियो । सुभाषका बाले ३२ वर्ष नागाल्यान्डमा चौकीदारी गरे । आमाले मेलापातसँगै भैंसी, बाख्रा पालेर घर चलाउँथिन् । श्रीमान्ले पठाएको रकम जोगाएर एक दिन खेत किन्ने निर्णय गरिन् । तर पैसा हुँदा पनि जमिन किन्न कहाँ सजिलो थियो र ? कथित उपल्लो जातकाले जमिनको खरिदमा पनि जातकै पर्खाल लगाए ।एक जना कथित उपल्लो जातकालाई आमाले केही ऋण सापटी दिएकी थिइन् । उनले त्यो फिर्ता गरेका थिएनन् । उनैले आफ्नो खेत बेच्न खोजेका थिए । जब शिवकलाले किन्ने भइन्, तब तनाव सिर्जना भयो । ‘तल्लो जातकालाई खेत बेच्न दिँदैनौं,’ उनका दाजुभाइले भाँजो हाले । शिवकलाले पैसा पनि दिइसकेकी थिइन् । ‘न खेत पाइन्छ, न दिएको पैसा फिर्ता,’ शिवकलालाई फसाद पर्‍यो । त्यो जग्गा आफ्नो नाममा ल्याउन उनले सदरमुकाममा भएको तीन आना जग्गासँग सट्टापट्टा गर्ने उपाय रचिन् ।‘खेत लिए पनि नक्सामा त्यसको दुई पाटो हामीलाई दुःख दिने मान्छेकै पर्दो रहेछ । उनले दुई गरा रोकिदिए । आमाले त्यो पनि केही पैसा दिएर सल्टाउनुभयो,’ उनी सम्झिन्छन् । यता भने ती व्यक्तिका दाजुभाइको अवरोधका कारण आमाले सदरमुकामको जग्गासँग कागजी सट्टापट्टा मात्र गरेकी थिइन् । लगत्तै सदरमुकामको जग्गा आमाकै नाममा पास गर्ने सर्त थियो । तर, ती व्यक्तिले झुलाउन थाले । त्यही घटनाबाट आमाको मानसिक तनाव सुरु भयो । आमामा विभिन्न रोग देखिन थाले ।सुभाष स्कुल पढ्दादेखि सुरु भएको उनको समस्या स्नातकोत्तर सक्दा मात्र सुल्झिएको थियो ।...आमालाई सबैभन्दा बढी पीर छोराको थियो । पिटाइ खाएर घर फर्किन्थे सुभाष । उनी विद्रोही थिए । सबैले भन्थे, ‘यो हरामी छ ।’ सुभाष फर्केर हेर्छन्, ‘त्यतिबेला म किन हरामी थिएँ, जड कसैले बुझेनन् ।’ पानी लिन जाँदा आमा विभेद सहेर पर्खेर बस्न सक्थिन् तर सुभाष सक्दैनथे । उनी भरेको गाग्री उठाएर बाहिर राखिदिन्थे । अनि आफ्नो भर्न थाल्थे । त्यतिबेला उनीमाथि सामूहिक हातपात हुन्थ्यो । जति पिटाइ खाए पनि उनी हार मान्दैनथे । सुभाषको समुदायमा जनावरको छाला काढेर प्रशोधन गर्ने गरिन्थ्यो । त्यसका लागि अमला र खयरको बोक्रा आवश्यक पर्थ्यो । बोक्रा खोज्दै हिँड्ने भएकाले गाउँमा ‘बोक्रे’ भनेर खिसिट्युरी गरिन्थ्यो । ‘बोक्रे’ शब्द सुभाषका लागि सहिनसक्नु हुन्थ्यो । उनी लड्न तम्सिहाल्थे ।गल्ती अरूकै भए पनि दोष सुभाषले पाउँथे । आमाकहाँ ‘कम्प्लेन’ पुग्थ्यो । आमा सुभाषलाई कुट्न बाध्य हुन्थिन् । आमालाई डर थियो, ‘छोरालाई कसैले केही गरिदिने पो हो कि !’ कक्षा ६ मा पढ्दाको एउटा घटना उनले बिर्सेका छैनन् । कथित उपल्लो जातका दुई साथीले ‘बोक्रे’ भनेर जिस्क्याएपछि उनी लड्न गए । सुभाषलाई मरणासन्न हुने गरी कुटे ।घाइते भएर उनी घर पुगे । शिवकला आत्तिँदै, रुँदै छोरालाई बोकेर हस्पिटल लगिन् । पछि स्कुलमा प्रधानाध्यापकलाई उजुरी गर्न गइन् । प्रधानाध्यापकले बेवास्तापूर्वक उल्टै छोराको गल्ती देखाउँदै भने, ‘यो मान्छे यस्तो झगडा गर्छ भन्ने थाहा थिएन ?’घटना यतिमा मात्र सीमित छैन । एक पटक प्रधानाध्यापकको छोरा झोलामा जेरी बोकेर घर फर्किंदै थिए । सुभाषले झुक्किएर छोएपछि उनले ‘जेरीको पैसा तिर्’ भन्दै सुभाषलाई झम्टिए । त्यहाँ पनि सुभाषको भागमा कुटाइ नै पर्‍यो । आमालाई यस कुराले नमीठो आघात पार्‍यो । आमा छोराको चिना देखाउन ज्योतिषकहाँ पुगिन् । ‘तिम्रो छोरा ठूलो मान्छे हुन्छ,’ ज्योतिषले भनिदिए । आमाको अनुहारमा बेग्लै चमक छायो । घरमा आएर छोरालाई सुनाइन्, ‘तँ त गाडी चढ्ने हुन्छस् रे ।’ तर आमाको सपनाको पनि परिधि थियो । उनलाई त छोरा ‘पियन’ मात्र भइदिए पनि अनेक हुन्थ्यो । ०५३ मा एसएलसी नजिकिँदै थियो । पास हुने आस थिएन सुभाषलाई । उनी नागाल्यान्ड जान चाहन्थे । इन्डियन आर्मीमा भर्ती हुन चाहन्थे । नभन्दै एसएलसीपछि उनी नागाल्यान्ड गए, पेट्रोल पम्पमा मजदुरी गर्न थाले । त्यहाँ पनि नेपाली मजदुरमाथि गरेको अपमान सहन नसकेर झगडा पर्‍यो । आर्मी बन्ने सपना त्यागेर उनी नेपाल फर्किए । एसएलसीमा उनी अंग्रेजी र गणित विषयमा फेल भए । अर्को पटकमा पास गरे ।न पढाइ, न पढ्ने चाह । तर सुभाषको जीवनमा ‘यू टर्न’ कसरी सम्भव भयो ? उनी गाउँबाट दुई घण्टा उकालो हिँड्दै सदरमुकाम पुगेको त्यो दिन सम्झन्छन् । ‘मेरो क्लासमेट रामजी भट्टराईले एउटा कार्यक्रम छ भनेर लगे । त्यहाँ राष्ट्रिय जनमोर्चानिकट अखिल छैटौंको राजनीतिक तालिम रहेछ । मैले एक साताको तालिम लिएँ । त्यसपछि श्रम शिविरमा १५ दिन बसेर बारी खन्ने काम गर्‍यौं,’ सुभाष सुनाउँछन् । त्यो बेला उनले खुमानन्द भुसाललाई भेटे । जसबाट उनले राजनीतिक चेतना पाए । संगठनमा लाग्दा सबैभन्दा डर आमालाई थियो । छोरालाई मार्छन् कि भन्ने पीरले उनी रातभर छटपटाउँथिन् । छोरा खोज्न भौंतारिँदै हिँड्थिन् । गाउँमा छोरा बिग्रियो भन्नेसँग शिर झुकाउँथिन् ।विभेदविरुद्ध एक्लै लडिरहेका सुभाषलाई पहिलो पटक अनुभूत भयो, ‘अब मेरो संघर्षले संगठित रूप पायो ।’ त्यहाँबाट उनको राजनीतिक र साहित्यिक पठन यात्रा सुरु भयो ।उनी जिल्ला कमिटीमा बसेर काम गर्न थाले । दुई वर्षपछि संगठन त्यागे । त्याग्नुको कारणबारे सुभाष सुनाउँछन्, ‘त्यहाँ पूर्णकालीन कार्यकर्ता जिल्लाभन्दा माथि उठ्न सकेका थिएनन् । माथि पुगेकाहरू प्रायः ले मास्टर्स गरेका थिए । मलाई पनि माथि पुग्नु थियो । त्यतिबेला लाग्यो, माथि पुग्न त पढ्नै पर्दो रहेछ ।’त्यसपछि नै हो, सुभाषमा अध्ययनको गहिरो भोक जागेको । सुभाषले बुटवल बसेर स्नातक पढे । अंग्रेजीमा निखार ल्याउन मिहिनेत गरे ।स्नातक पढ्दाको सुरुवाती समय उनले छापाखानामा अपरेटरको काम गरे । बिस्तारै भाषा राम्रो भएपछि उनले अंग्रेजी भाषा नै पढाउन थाले । स्नातकका बेलामा घरमा आर्थिक संकट बढिरहेको थियो । त्यतिबेला बाले भने,‘अब तिमी नपढ, कमाउनुपर्छ ।’ आमाले भने अड्डी कसिरहिन्, ‘हैन, जसरी हुन्छ पढाइ छोड्नु हुन्न । पढेर मात्र दुःखबाट छुटकारा मिल्छ ।’ सुभाषले स्नातकमा बुटवल बहुमुखी क्याम्पस ‘टप’ गरेपछि गाउँले सबै चकित परे । उनीप्रतिको सामाजिक धारणा एकाएक बदलियो । शिवकला अब शिर ठाडो पारेर हिँड्नसक्ने भइन् ।सुभाषको पढाइ रोकिनेवाला थिएन । न त आमा रोकाउन चाहन्थिन् । उनी छोरा अघि बढेको, फैलिएको हेर्न चाहन्थिन् । उनलाई छोरामा पूर्ण भरोसा थियो । स्नातकोत्तर पढ्न काठमाडौं आएका सुभाषलाई सुरुमा डेराको समस्या पर्‍यो । कहाँ बस्ने ? निर्क्योल थिएन । त्यसअघि काठमाडौं आएका साथीहरूलाई फोन गरे, उठेन । पछि एक जना भद्र मित्रले साथीहरूले फोन नउठाउनुको कारण भने, ‘दलितलाई कसरी रुम सेयर गर्ने भनेर नउठाएका हुन् ।’ त्यो कुरा सुभाषको हृदयमा बेस्सरी गढ्यो । उनी त्यसको जवाफ जीवनको सफलताबाटै दिन चाहन्थे । मासिक ६ सयको कोठा खोजे, जात ढाँटेर बसे । पहिलो मास्टर्स अंग्रेजीमा गरे । त्यसपछि पढाउनका लागि कलेज चहारे, कतै पाएनन् । आमाले पूर्वराज्यमन्त्री मानबहादुर सुनार चिनेकी थिइन् । छोरालाई लिएर जागिर माग्न पुगिन् । तर मानबहादुरबाट कुनै सहयोग पाएनन् । पछि चाबहिलमा अंग्रेजी भाषा पढाउन थाले ।तैपनि उनले जागिरका लागि प्रयास छोडेनन् । १ सय ७० ठाउँमा एप्लिकेसन हालेपछि यूएनएचसीआरमा नाम निकाले । मासिक ४० हजारको पहिलो पक्का जागिर पाउँदा परिवारमै खुसी छायो । जागिर पाए पनि उनले पढाइलाई निरन्तरता दिइरहे । छात्रवृत्तिमा अमेरिका पढ्नका लागि तारन्तर प्रयास गरिरहे । पछि अर्थशास्त्रमा मास्टर्स गर्न ‘फुल ब्राइट स्कलरसिप’ मा अमेरिका उडे । कुनै समय मजदुरी गर्न नागाल्यान्ड पुगेको छोरो पढ्नका लागि अमेरिका उड्नु आमाका निम्ति कल्पना बाहिरको विषय थियो । आमालाई धेरैले भनेछन्, ‘कति भाग्यमानी तिमी ।’शिवकला कम बोल्थिन् । खुसीलाई भित्रभित्रै अटाउँथिन् । अमेरिका गएपछि आमाछोराबीच लामा–लामा कुरा हुन्थे । ‘असाइमेन्ट’ को प्रेसर थाम्न नसकेर उनी आमासँग फोनमा रुन्थे । आमा सम्झाउँथिन् । सुभाषले बोस्टर्न युनिभर्सिटीबाट अर्थशास्त्रमा मास्टर्स गरे । त्यसपछि विश्व बैंकमा जागिरे भए । उनले बाआमालाई अमेरिका बोलाए ।अमेरिकामा छँदादेखि नै शिवकलालाई पेट दुख्ने समस्या सुरु भयो । रोगका विभिन्न संकेत देखिन थालेपछि सुभाषमा चिन्ता छायो । उनले अमेरिकाको करिअर छाडेर परिवारसहित नेपाल फर्के । धेरै ठाउँमा धाउँदा पनि रोग पत्ता लागेन । एक दिन आमाले बान्ता गरिन् । लगत्तै ओम हस्पिटल लगियो । भिडियो एक्सरेपछि थाहा भयो, शिवकलालाई ठूलो आन्द्रामा क्यान्सर भएको रहेछ । त्यो पनि अन्तिम स्टेजको । तर आमाले सकारात्मक भावमा भनिन्, ‘चिन्ता नलिनू, डाक्टरले अपरेसन गरेपछि ठीक हुन्छ ।’ यो बीचमा आमा अत्तालिने, निराश हुने कहिल्यै गरिनन् ।अस्पतालको शय्यामा हुँदा पनि आमा छिमेकीको चिन्ता गर्थिन् । अन्तिम दिनहरूमा उनी छोरालाई सम्झाउँथिन्, ‘बहिनीहरूलाई दुःख नदिनू ।’ सुरुदेखि नै आमालाई छोरामा विश्वास थियो, ‘तिमीले यत्रो गरिरहेका छौ, म निको हुन्छु ।’ बोलिरहने आमा बिस्तारै सुस्त हुन थालिन् । आवाज बस्दै गयो । छोराको मुखमा हात राखेर छाम्थिन् ।२०७४ जेठ १ मा शिवकलाले ५६ वर्षको उमेरमा जीवन विसर्जन गरिन् । मृत्युअघि उनको चाहना थियो, छोराले बनाएको घर हेर्ने । ‘आमाले जतिसक्दो छिटो घर बनाए हुन्थ्यो भन्ने चाहना राख्नुभएको थियो तर देख्न पाउनुभएन,’ सुभाष भन्छन् । दुःखका दिन दूर हुने बेला नै आमाले संसार छाडिन् । ‘जति आमाले दुःख गर्नुभयो, त्यसको लाभ लिन पाउनु भएन । मेरो सफलताको साक्षी बन्न पाउनु भएन,’ सुभाष थकथक मान्छन् ।आमा बितेपछिका दिन सुभाषका निम्ति पीडादायक त थिए नै । तर त्यो पीडालाई उनले सिर्जनशील बनाउन खोजे । गाउँमा आमाका नाममा बाल पुस्तकालय बनाए । आफूले पढेको स्कुलमा आमाका नाममा अक्षय कोष स्थापना गरे । सुभाष यूएनको जागिरमा जति परिश्रम गर्थे, त्यति नै समय र सीपको लगानी उनले दलित आन्दोलनका लागि पनि दिन्थे । अघिल्लो वर्ष उनको सक्रियतामा रूपन्देहीमा दलित ज्ञान उत्सव भयो । त्यो ऐतिहासिक कामलाई अहिले तिलोत्तमा नगरपालिकाले निरन्तरता दिएको छ । दलित रिडरको सुरुवात गरेर विभिन्न अभियान चलाए । ‘राइटिङ फर सोसल जस्टिस’ को अभियान चलाए । जातीय र लैंगिक विभेविरुद्धको स्तम्भ लेख्न सबैलाई प्रोत्साहन गरे ।जीवनमा आउने ठूला अवसर र निर्णयहरूमा सुभाषलाई खड्कने एउटै कुरा हो– आमा । हिजोको दिनमा आमा थिइन्, अक्षरै नछिचोले पनि आमाले दिने सल्लाह सबैभन्दा उत्तम हुन्थ्यो । सुभाषको दुविधा मेटाउने महत्त्वपूर्ण पात्र थिइन्– आमा । अहिले आमा छैनन्, आमाको आशिर्वाद छ । सुभाषलाई प्रेरणा मानेर बेलाबेला भाइबहिनीहरू भेट्न आउँछन् । उनी एउटै सुझाव दिन्छन्, ‘तिमी जीवनमा कुनै निर्णय लिनुअघि आमाको मुख हेर, आमाको संघर्षलाई नियाल । आमालाई सम्झ । यति गर्‍यौ भने कहिल्यै गलत हुनेवाला छैन ।’"
इजरायलबाट आक्रमण नरोकिएसम्म परमाणु कार्यक्रमबारे कुनै वार्ता नहुने इरानको चेतावनी,"काठमाडौँ — इरानले आफूविरुद्ध आक्रमण भइरहेका बेला परमाणु कार्यक्रमका विषयमा वार्ता सुरु गर्न नसकिने बताएको छ । इजरायलका रक्षामन्त्रीले इरानसँग लामो संघर्षको चेतावनी दिएका बेला इरानबाट परमाणु कार्यक्रमसम्बन्धि हाल कुनै वार्ता सुरु हुन नसक्ने बताइएको हो ।इरानका विदेशमन्त्री अब्बास अरागचीले इजरायलले इरानमाथि आक्रमण बन्द गरेपछि मात्र यस विषयमा इरानले विचार गर्न सक्ने बताएका छन् ।अरागचीले इरानको परमाण कार्यक्रम पूरै तरिकाले शान्तपूर्ण कार्यक्रम रहेको दाबी गर्दै इजरायलको आक्रमण अन्तर्राष्ट्रिय कानुनविरुद्ध रहेको बताएका छन् ।उनले भने, ‘हाम्रो क्षमतामा कुनै सम्झौता नहुने म स्पष्ट पार्न चाहन्छु ।’ यता इजरायली सेनाका चीफ अफ स्टाफ इयाल जमीले एक भिडियो सन्देश जारी गर्दै इजरायल लामो लडाइँका लागि तयार हुनुपर्ने र आगामी दिन अझ कठिन हुने बताएका छन् ।इरानी विदेशमन्त्री अब्बासले शुक्रबार जेनेभामा युरोपिय नेताहरुसँग भेटघाट गरेका छन् । भेटमा युरोपिय नेताहरुले इरानले अमेरिकासँग परमाणु कार्यक्रमलाई लिएर फेरि वार्ता गर्नुपर्ने अनुरोध गरेका थिए । दुवै देशबीच संघर्ष जारी छ । इजरायली सेनाका अनुसार इरानको मिसाइल क्षेत्रमा एक ठूलो आक्रमण गरिएको छ ।"
नेसनल गार्ड परिचालन गर्न राष्ट्रपति ट्रम्पलाई खुल्यो बाटो,"काठमाडौँ — राष्ट्रपति डोनाल्ड ट्रम्पले लस एन्जलसमा नेसनल गार्ड परिचालन गरेपछि त्यसका विरुद्ध परेको रिट अदालतले खारेज गरेको छ । अदालतले नेसनल गार्ड परिचालन र नियन्त्रणको अधिकार राष्ट्रपतिमा निहित रहने बताएको छ । क्यालिफोर्नियाका गभर्नर गेभिन न्युसमले भने नेसनल गार्ड परिचालन गर्ने राष्ट्रपतिको कदम अनुचित रहेको बताउँदै आएका थिए ।अमेरिकी प्रशासनले ल्याएको आप्रवासन नीतिविरुद्ध लस एन्जलसमा प्रदर्शन चर्केपछि ट्रम्पले दुई हजार नेसनल गार्ड सैनिकलाई परिचालन गरेका थिए । क्यालिफोर्नियाका गभर्नर गेभिन न्युसमले नेसनल गार्ड सैनिकलाई परिचालन गर्नु‘गैरकानुनी’ र ‘अनैतिक’ भन्दै चर्को विरोध गरेका थिए । न्युसमले नेसनल गार्ड सैनिकलाई परिचालनलाई ‘लापरबाही’ र ‘आफ्ना सैनिकहरूप्रतिको अपमान’ भएको टिप्पणी गर्दै भनेका थिए, ‘यो तानाशाही राष्ट्रपतिको विकृत कल्पना पूरा गर्न आफ्ना देशवासी विरुद्धको सैनिक तैनाथी हो, यो सार्वजनिक सुरक्षाका लागि हुँदै होइन।’अदालतले स‌ंघीय कर्मचारी र सम्पत्तिको रक्षा गर्ने अधिकार राष्ट्रपतिमा रहेको बताउँदै नेसनल गार्ड बोलाउनको कानुनी अधिकारमा कुनै अवरोध नरहेको उल्लेख छ । फैसलापछि राष्ट्रपति ट्रम्पले सामाजिक सञ्जालमा राज्य वा स्थानीय प्रहरीले कुनै कारणवश काम गर्न नसकेमामा आफूहरूले त्यो सुरक्षा दिने बताउँदै यो विषय गेभिन (गभर्नर गेभिन न्युसम)को विषय मात्रै नभएर पूरै अमेरिका, यहाँका राज्य र जनताको भएको लेखेका छन् । उनले अदालती निर्णयलाई बधाई दिँदै लेखेका छन्, 'आजको रात अमेरिका तपाईंहरुमाथिगर्व गर्छ ।'३८ पृष्ठ लामो फैसलामामा न्यायाधीशहरुले राष्ट्रपति ट्रम्प न्यायिक समीक्षा भन्दा बाहिर हुन नसक्ने पनि उल्लेख गरेका छन् । गभर्नर न्युसमले भने सामाजिक सञ्जाल एक्समा ट्रम्प राजा नभएको र उनी कानुनभन्दा माथि नभएको टिप्पणी गरेका छन् ।ट्रम्प प्रशासनले आप्रवासन नीति कार्यान्वयनको चरणमा इमिग्रेसन एन्ड कस्टम इन्फोर्समेन्ट (आइस)ले लस एन्जलसमा बसोबास गरिरहेका कागजातविहीन आप्रवासीलाई बासस्थानमै गएर छापा मार्न थालेपछि विशेषगरी दक्षिण अमेरिकी मुलुकका आप्रवासीहरूले आन्दोलनको सुरुवात गरेका थिए ।"
इजरायली आक्रमणमा इरानको न्युक्लियर सेन्टरमा क्षति,"काठमाडौँ — अन्तर्राष्ट्रिय परमाणु ऊर्जा एजेन्सी (आईएईए)का अनुसार इजरायली आक्रमणमा इरानको खोन्डब हेभी वाटर रिसर्च सेन्टरका कैयौं संरचना क्षतिग्रस्त बनेका छन् ।यसमा डिस्टिलेशनको काम हुने युनिटको संरचना पनि ध्वस्त भएको बताइएको छ । एजेन्सीले एक्समा एक पोस्ट गर्दै यसको जानकारी गराएको हो ।यस्तै एजेन्सीले आफ्नो संस्था इरानको परमाणु गतिविधिमा गरिएको टिप्पणीमा इजरायल आक्रमणसँग कुनै सम्बन्ध नभएको बताएको छ । एजेन्सीका प्रमुख राफेल ग्रसीले सीएनएनसँग अन्तर्वार्ताका क्रममा आफूहरुको रिपोर्ट कसैको सैन्य कारबाहीको आधार बन्न नसक्ने बताएका छन् ।इरानले आईएईएको रिपोर्ट र उसको टिप्पणीका कारण इजरायललाई आक्रमणका लागि आधार तया गरेको आरोप लगाएको थियो । तर ग्रसीले यसलाई अस्वीकार गरिदिएका छन् ।उनले भने, ‘रिपोर्टमा जुन कुरा भनिएको थियो, त्यो नयाँ थिएन । आईएईएले पहिलेदेखि नै चेतावनी दिँदै आएको थियो, इरान आफ्नो परमाणुसँग जोडिएका गतिविधि साझा गरिरहेको छैन भने ।’"
तेहरानस्थित अस्ट्रेलियाको दूतावास बन्द,"काठमाडौँ — अस्ट्रेलियाले इरानको तहरानस्थित आफ्नो दूतावास तत्कालका लागि बन्द गरेको छ । इरानमा बिग्रँदो सुरक्षा अवस्थाका कारण तत्काल दूतावासको कामकाज बन्द गरिएको अस्ट्रेलियाले जनाएको छ ।अस्ट्रेलियाकी विदेशमन्त्री पेनी वाङ्गले भनेकी छन्, ‘तत्काल देखिएको अवस्थालाई हेरेर हाम्रो कन्सुलर सेवा दिने क्षमता निकै समीति छ । हवाई क्षेत्र अहिले पनि बन्द छ ।’अस्ट्रेलियाले आफ्ना सबै अधिकारी र उनीहरुका परिवारका सदस्यलाई इरान छाड्न निर्देशन दिएको छ । पेनी वाङ्गले भनिन्, ‘कन्सुलर स्टाफहरुलाई इरानको छिमेकी देश अजरबैजानमा तैनाथ गरिँदैछ ।’राजदूत भने हाल तेहरानमै रहने विदेशमन्त्रीले बताएकी छन् । इरानमा रहेका कम्तिमा १५ सय अस्ट्रेलियाली नागरिक र उनका परिवारका सदस्यहरुलाई बाहिर निकाल्नका लागि सहयोगसमेत मागेकी छिन् ।"
"इरानको अर्को न्युक्लियर रिएक्टरमा इजरायली आक्रमण, इरानबाट पनि हवाई आक्रमण",काठमाडौँ — इरान–इजरायलबीच आठौं दिन पनि युद्ध जारी छ । इजरायलले बिहीबार इरानको खोन्डब न्युक्लियर रिएक्टरमा आक्रमण गरेको छ । त्यभन्दा केही घण्टाअघि इजरायलले अराक न्युक्लियर रिएक्टरमा पनि आक्रमण गरेको थियो ।यी दुवै स्थानमा हेभी वाटर रिएक्टर हुन् । जो प्लुटोनियम बनाउनका लागि प्रयोग गरिन्छ । यता इरानले इजरायलको च्यानल १४ लाई प्रधानमन्त्री बेन्जामिन नेतान्याहुको मुखपत्र बताउँदै उक्त च्यानलको कार्यालयमा आक्रमण गर्ने धम्की दिएको छ ।सात दिनको लडाइँमा अहिलेसम्म इजरायलमा २४ जना मारिएका छन् ६ सय भन्दा बढी घाइते भएका छन् । यता इरानमा ६ सय ३९ जना मारिएका छन् भने १३ सय २९ जनाभन्दा बढी घाइते भएका छन् ।यस्तै शुक्रबार बिहानैदेखि इरानले इजरायलमा हवाई आक्रमण सुरु गरेको छ । इजरायली सेनाका अनुसार डिफेन्स सिस्टमले इजरायलतर्फ आउने मिसाइल नष्ट गर्ने काम गरिरहेको छ । हाल इजरायली जनालाई सुरक्षित क्षेत्रमा जान सुझाव दिइएको छ ।
पाँच शिशुको हत्या आरोपमा नर्सलाई आजीवन कारावास,ब्युनर्स आयर्स — अर्जेन्टिनाको एक अस्पतालमा पाँच शिशुको हत्या तथा अन्य ८ जनाको हत्या प्रयास गरेको अभियोग पुष्टि भएपछि एक नर्सलाई आजीवन कारावासको सजाय सुनाइएको स्थानीय मिडियाले जनाएका छन् ।ब्रेन्डा सेसिलिया अगुएरो नाम गरेकी ती नर्सले २०२२ मार्च र जुनको बीचमा आपत्कालीन चिकित्सा कार्टबाट डोज लिएर नवजात शिशुहरूलाई पोटासियम र इन्सुलिन सुई दिएकी थिइन् । स्वस्थ जन्मिएका सबै बच्चाको कोर्डोबा प्रान्तको मातृ तथा बाल अस्पतालको नवजात वार्डमा मृत्यु भएको थियो । तत्काल चिकित्सा हस्तक्षेपका कारण अन्य ८ जना भने बाँचेका थिए ।मुद्दामा पूर्वप्रान्तीय अधिकारी र स्वास्थ्यकर्मीसहित १० अन्य प्रतिवादीविरुद्ध ढाकछोप र कर्तव्यमा लापरबाहीको आरोप लगाइएको थियो । आरोप लागेकाहरूमा कोर्डोबा प्रान्तका पूर्वस्वास्थ्यमन्त्री र स्वास्थ्य सचिवका साथै अस्पतालका पूर्वनिर्देशक समावेश थिए ।२०२२ मा पक्राउ परेकी अगुएरोले भने आरोपहरू अस्वीकार गरेकी थिइन् । उनले अदालतलाई ‘आफूविरुद्ध अदालतसँग कुनै प्रमाण नभएको’ र मिडियाले आफूलाई ‘सिरियल किलर’ को रूपमा चित्रण गरेको आरोप लगाएकी थिइन् ।अन्य प्रतिवादीमध्ये पाँच जनालाई दोषी ठहर गरिए पनि सजाय कम सुनाइएको छ भने बाँकी पाँचलाई निर्दोष ठहर गरिएको थियो ।
इरानको आणविक विकासलाई समर्थन गर्न रुस तयार : पुटिन,"सेन्ट पिटर्सबर्ग — रुसी राष्ट्रपति भ्लादिमिर पुटिनले इजरायलको सुरक्षा चिन्तालाई सम्बोधन गर्दै रुस इरानको शान्तिपूर्ण आणविक विकासलाई समर्थन गर्न तयार रहेको बताएका छन् ।रुसले यस विषयमा इजरायली र अमेरिकी अधिकारीहरूसँग विस्तृत छलफल गरेको र आफ्ना इरानी समकक्षीलाई प्रस्तावहरू पठाएको पुटिनले पुष्टि गरे । ‘सामान्यतया शान्तिपूर्ण आणविक ऊर्जामा इरानको चासो पूरा गर्न र एकै समयमा आफ्नो राष्ट्रिय सुरक्षाका बारेमा इजरायलको चिन्तालाई सम्बोधन गर्न सम्भव छ,’ उनले भने ।रुसले इरानको आणविक गतिविधिहरू वरपर चलिरहेको तनावको ‘सम्भावित समाधान’ प्रस्ताव गरेको उल्लेख गर्दै राष्ट्रपति पुटिनले अन्तिम निर्णय भने युद्धमा संलग्न इजरायल र इरानका राजनीतिक नेतृत्वमा नै रहेको उल्लेख गरे । उनले रुस र इरानबीचको उच्चस्तरको विश्वासले कृषि र औषधिमा सहकार्यसहित आणविक प्रविधिको शान्तिपूर्ण प्रयोगमा उत्पादक सहयोगका लागि अनुमति दिने पनि बताएका छन् ।इरानको बुसेहर आणविक ऊर्जा संयन्त्रको निर्माण कार्यसहित अन्य आणविक कार्यक्रममा रुस लामो समयदेखि संलग्न छ । रुसले बुसेहरमा दुई अतिरिक्त रिएक्टर एकाइ निर्माण गर्ने सम्झौतामा पनि हस्ताक्षर गरेको जानकारी दिँदै पुटिनले हाल दुई सयभन्दा बढी रुसी विशेषज्ञहरू साइटमा काम गरिरहेको बताए । जारी निर्माण प्रयासमा सुरक्षा सुनिश्चित गर्न मस्कोले इजरायली अधिकारीहरूसँग सम्झौता गरेको उनले खुलाए ।गत शुक्रबार जुन १३ मा इजरायलले इरानको आणविक पूर्वाधारलाई लक्षित गर्दै ‘अपरेसन राइजिङ लायन’ सुरु गरेपछि इजरायल र इरानबीच तनाव बढेको छ । इरानले पनि जवाफी हमला गरेर प्रतिक्रिया दिएको छ । पछिल्ला दिनहरूमा दुवैतर्फबाट आक्रमण जारी रहँदा दुवै देशले जनधनको क्षति बेहोर्नु परिरहेको छ ।"
असदको पतनपछि २० लाख सिरियाली स्वदेश फर्किए : राष्ट्रसंघ,"लेबनान (एजेन्सी) — युद्धका क्रममा देश छोडेर भागेका २० लाखभन्दा बढी सिरियाली नागरिक स्वदेश फर्केका छन् । बसर अल असदलाई सत्ताच्युत गरिएपछि चर्किएको गृहयुद्धमा लाखौं नागरिकले देश छोडेर भागेका थिए । जसमध्ये २० लाखभन्दा बढी स्वदेश फर्केको संयुक्त राष्ट्रसंघीय शरणार्थी नियोगका प्रमुख फिलिप्पो ग्रान्डीले बताएका छन् ।२०११ मा असदले सरकारविरोधी प्रदर्शनमाथि निर्मम दमन गरेपछि सुरु भएको सिरियाली गृहयुद्धले आधा जनसंख्यालाई आन्तरिक वा बाह्य रूपमा विस्थापित गरेको थियो । २०२४ डिसेम्बर ८ मा इस्लामिक शक्तिहरूको विद्रोहबाट असद सत्ताच्युत भएपछि विस्थापित नागरिकको घर फिर्तीको वातावरण बनेको थियो । ‘डिसेम्बरयता २० लाखभन्दा बढी सिरियाली शरणार्थी र विस्थापितहरू घर फर्केका छन्,’ ग्रान्डीले छिमेकी लेबनानको भ्रमणका क्रममा भनेका छन् । उनले थपे, ‘बढ्दो क्षेत्रीय तनावका बीच यो आशाको संकेत हो । हामीलाई अस्थिरता र विस्थापनको अर्को लहर होइन, राजनीतिक समाधान चाहिएको छ भन्ने यसले के प्रमाणित गर्छ ।’१४ वर्षसम्म चलेको गृहयुद्धपछि देश फर्कन पाउँदा खुसी देखिएका सर्वसाधारणले युद्धका कारण घर र सम्पत्तिमा नराम्ररी क्षति पुगेको देख्दा निराश छन् । हालै सिरियामाथि पश्चिमा मुलुकले लगाएको प्रतिबन्ध पनि हटेपछि नयाँ सिरियाली सरकारले पुनर्निर्माणका लागि अन्तर्राष्ट्रिय सहयोगको अपेक्षा गरेको छ, जसमा संयुक्त राष्ट्रसंघले ४ सय अर्ब डलरभन्दा बढी खर्च हुने अनुमान गरेको छ ।यसै महिनाको सुरुमा यूएनएचसीआरले २०२५ को अन्त्यसम्ममा विदेशबाट १५ लाख सिरियाली र आन्तरिक रूपमा विस्थापित २० लाख नागरिक फर्कन सक्ने अनुमान गरेको थियो ।"
"इरानमा २४ घण्टादेखि इन्टरनेट बन्द, ह्वाट्सएप अकाउन्ट पनि बन्द गर्न सरकारको निर्देशन",काठमाडौँ — इन्टरनेटसम्बन्धी निगरानी गर्ने संस्था बेलायती संस्था नेटब्लक्सले पछिल्लो २४ घन्टादेखि इरानमा इन्टरनेट बन्द भएको उल्लेख गरेको छ । नेटब्लक्सले सामाजिक संजाल एक्समा लेख्दै २०१९ को नोभेम्बरमा भएको विरोध प्रदर्शनपछि भएको इन्टरनेट सेवा अवरुद्धको घटनाभन्दा गम्भीर घटना हो ।इरानस्थित संचार मन्त्रालयले केही समयका लागि अवरुद्ध भएको इन्टरनेट सेवा जनधनको क्षति रोक्नका लागि गरिएको हो । इरानले इजरायलसँगको द्वन्द्व चर्किदै जाँदा ह्वाट्सएप अकाउन्ट डिलिट गर्न निर्देशन जारी गरेको छ । सरकारी टेलिभिजनबाटै नागरिकहरुलाइ सुरक्षाका र गोपनियताको सुरक्षाका लागि ह्वाट्सएप डिलिट गर्न भनेको हो ।अमेरिकी संचारमाध्यम टाइमसँग मेटा कम्पनीको स्वमामित्वमा रहेको मेसेजिङ प्लाटफर्म ह्वाट्सएपले इरानी टेलिभिजनबाट प्रसारित रिपोर्टमा आफूहरुको गम्भिर चासो भएको जनाउँदै इरानी आरोप झुटो भएको र ह्वाट्सएप म्यासेजबाट लोकेशन ट्रेस हुँदैन् । १३ जुनमा इजरायलले इरानमाथि आक्रमण गरेपछि दुवै देशबीच युद्ध जारी छ । अमेरिकाको ह्युमन राइट्स ग्रुपले इजरायलको आक्रमणमा परी इरानमा अहिलेसम्म ५ सय ८५ जनाको मृत्यु भएको दाबी गरेको छ । इरान सरकारले अहिलेसम्म मृतकहरूको यकिन जानकारी सार्वजनिक गरेको छैन ।
"इजरायली अस्पतालमा इरानको आक्रमण, आक्रमणको चर्को मूल्य चुकाउनुपर्ने नेतान्याहुको चेतावनी","काठमाडौँ — इरानले इजरायली अस्पतालमा मिसाइल आक्रमण गरेको छ । इजरायली सेनाका अनुसार अस्पतालमा ठूलो क्षति हुनुका साथै कैयौं घाइते भएका छन् ।इरानले आफ्ना मिसाइलद्वारा सिधै अस्पताललाई नै निशाना बनाएको इजरायलको आरोप छ । इजरायलका प्रधानमन्त्री बेन्जामिन नेतान्याहुले एक्समा पोष्ट गरेका छन्, ‘आज बिहानै इरानको आतंकवादी तानाशाले बेर्शेबाको सोरोका अस्पताल र नागरिक बसोबास गरेको क्षेत्रमा मिसाइल प्रहार गरेको छ ।’उनले इरानका तानाशाहलाई यसको पूरै मूल्य चुकाउनुपर्ने चेतावनीसमेत दिएका छन् । इरायलको इमरजेन्सी सर्भिस म्यागन डेभिड एडोम (एमडीए) का अनुसार इरानको यो आक्रमणमा कम्तिमा ३२ जना घाइते भएका छन् । उनीहरुको उपचार भइरहेको छ ।एक इजरायली सैन्य अधिकारीका अनुसार इरानले हालै दर्जनौं मिसाइल प्रहार गरेको छ । इरानले नागरिक क्षेत्रलाई निशाना बनाइरहेको र त्यसमध्ये अस्पतालसमेत रहेको इजरायलले बताएको छ ।"
इरानको समर्थनमा अमेरिकामा प्रदर्शन,काठमाडौँ — अमेरिकामा इरानको समर्थनमा प्रदर्शन गरिएको छ । प्रदर्शनकारीको एक भीडले न्युयोर्कको सडकमा मार्चपास गरेका छन् ।अन्तर्राष्ट्रिय सञ्चारमाध्यमहरुमा प्रकाशित भिडियोमा टाइम्स स्क्वायररमा ‘इरानबाट टाढा रहो’ जस्ता नारा लगाएका छन् भने इजरायली समर्थकलाई पनि गाली गरेका छन् ।यी इरानी समर्थकले म्यानहट्टनको सडकमा अघि बढेका थिए । तर न्युयोर्क प्रहरीले उनीहरुलाई इजरायली वाणिज्य दूतावास पुग्नुअघि नै रोकेको छ ।यो प्रदर्शन प्यालेस्टिनी युवा आन्दोलन र समाजवादी संगठनको पिपुल्स फोरम एलायन्सको सहकार्यमा भएको थियो ।
"इन्डोनेसियामा ज्वालामुखी विस्फोट, दर्जनौं उडान रद्द","जकार्ता — ज्वालामुखी विस्फोटका कारण इन्डोनेसियास्थित पर्यटकीय क्षेत्र बाली टापु आउजाउ गर्ने दर्जनौं उडान अवरुद्ध हुनुका साथै रद्द भएका छन् ।स्थानीय समयअनुसार मंगलबार ५ः३५ मा फ्लोरेस टापुस्थित माउन्ट लेवोटोबी लाकी–लाकीमा ज्वालामुखी विस्फोट भएको थियो । बुधबार बिहान पुनः अर्को विस्फोट भएको छ । विस्फोटपछि ११ किलोमिटर माथिसम्म तातो खरानीको मुस्लो उडेको थियो । छाता आकारमा आकाशमा देखिएको सुन्तला रङको मुस्लो १५० किमि परसम्मको गाउँबाट समेत देखिएको थियो ।विपद्सम्बन्धी काम गर्ने स्थानीय अधिकारीहरूले ज्वालामुखी विस्फोटपछि नजिकैका दुई गाउँका स्थानीयलाई सुरक्षित स्थानमा स्थानान्तरण गरेका छन् ।अन्तर्राष्ट्रिय सञ्चारमाध्यमहरूका अनुसार हालसम्म मानवीय क्षति भने भएको छैन । स्थानीय प्रशासनले नजिकका गाउँहरूलाई खाली गराएको छ । सञ्चारमाध्यमहरूका अनुसार इन्डोनेसियाको विपद्सम्बन्धी निकायले बुधबार बिहान पनि कम्पन र विस्फोट रेकर्ड गरिएको जनाएको छ । त्यस्तै भौगर्भिक कार्यालयले स्थानीय र पयर्टकहरूलाई ज्वालामुखी विस्फोट भएको क्षेत्रको ७ किलोमिटर परिधिभित्र नजान चेतावनी दिएको छ ।देनसार अन्तर्राष्ट्रिय विमानस्थलले ज्वालामुखीका कारण उडान अवरुद्ध भएको जनाएको छ । राजधानी जकार्ताका अलावा अस्ट्रेलिया, चीन, भारत, मलेसिया, न्युजिल्यान्ड र सिंगापुरका उडान पनि ज्वालामुखीका कारण प्रभावित भएका छन् । विस्फोटपछि कम्तीमा ३२ उडानहरू रद्द गरिएको बालीस्थित नगुराह राई विमानस्थल कार्यालयले जनाएको अन्तर्राष्ट्रिय सञ्चारमाध्यमहरूले जनाएका छन् ।ज्वालामुखी विस्फोटका कारण अस्ट्रेलिया, भारत र सिंगापुरबाट हुने उडानहरू बढी प्रभावित भएको समाचार संस्थाहरूले जनाएका छन् । विशेषगरी जेटस्टार, सिंगापुर, एयर एसियालगायतका अन्तर्राष्ट्रिय वायु सेवा कम्पनीका उडान बढी प्रभावित भएका छन् । त्यस्तै, इन्डोनेसिया सरकारले यात्रुहरूको सुरक्षा सुनिश्चित गर्न मौमेरेको विमानस्थल बिहीबारसम्म बन्द गर्न आदेश दिएको छ ।यसअघि गत नोभेम्बरमा भएको माउन्ट लेवोटोबी पहाडमै भएको ज्वालामुखी विस्फोटका कारण नौ जनाको मृत्यु भएको थियो भने हजारौं स्थानीय विस्थापित भएका छन् ।"
"इरानलाई बिनासर्त आत्मसमर्पण गर्न ट्रम्पको चेतावनी, जवाफमा खोमेनीले गरे युद्ध घोषणा","काठमाडौँ — अमेरिकी राष्ट्रपति डोनाल्ड ट्रम्पले बिनासर्त आत्मसमर्पण गर्न धम्की दिएपछि इरानका सर्वोच्च नेता आयतुल्लाह अली खोमेनीले जवाफमा युद्धको घोषणा गरेका छन् । खोमेनीले मंगलबार राति सामाजिक सञ्जाल एक्समार्फत इजरायलविरुद्ध युद्धको घोषणा गरेका हुन् ।उनले लेखेका छन्, ‘युद्ध सुरु भयो । हामी आतंकवादी इजरायललाई कडा जवाफ दिन्छौं । उनीहरूविरुद्ध कुनै दया देखाउने छैनौं ।’ उनले इजरायलसँग कुनै पनि सम्झौता नगर्नेसमेत बताएका छन् ।यसअघि अमेरिकी राष्ट्रपति ट्रम्पले आफ्नो सामाजिक सञ्जाल ट्रुथ सोसियलमा पोस्ट गर्दै बिनासर्त आत्मसमर्पण गर्न इरानलाई धम्की दिएका थिए । उनले इरानका सर्वोच्च नेता खोमेनी कहाँ लुकेको भन्ने जानकारी आफूहरूलाई भएको र उनलाई निसाना बनाउनु कुनै ठूलो कुरो नभएको बताएका छन् । ट्रम्पले लेखेका थिए, ‘तथाकथित सुप्रिम लिडर कहाँ लुकेका छन्, हामीलाई राम्रोसँग थाहा छ । उनी एक सहज निसाना हुन् । तर अहिलेलाई भने उनी सुरक्षित छन् ।’ट्रम्पको चेतावनीपछि खोमेनीले जवाफमा युद्ध घोषणा गरेका हुन् । खामेनेईको युद्ध घोषणालगत्तै इरानले इजरायलमाथि २५ मिसाइल प्रहार गरेको छ । इरानी मिडियाका अनुसार इरानको सैन्य शाखा आईआरजीसीले बुधबार बिहान इजरायलमा फतह मिसाइल प्रहार गरेको थियो । युद्धमा फतह–१ को प्रयोग गरिएको यो पहिलो पटक हो ।फतह मिसाइल हाइपरसोनिक हो । यसको गति आवाजको भन्दा पाँच गुणा बढी हुन्छ । आईआरजीसीका अनुसार फतह मिसाइलले इजरायलको डिफेन्स सिस्टमलाई भेद गर्दै अन्य सुरक्षित क्षेत्रलाई पनि निसाना बनाएको छ । यद्यपि इजरायलमा यो मिसाइलबाट कति क्षति भयो भन्ने आधिकारिक जानकारी अहिलेसम्म प्राप्त भएको छैन ।१३ जुनमा इजरायलले इरानमाथि आक्रमण गरेपछि दुवै देशबीच युद्ध जारी छ । अमेरिकाको ह्युमन राइट्स ग्रुपले इजरायलको आक्रमणमा परी इरानमा अहिलेसम्म ५ सय ८५ जनाको मृत्यु भएको दाबी गरेको छ । इरान सरकारले अहिलेसम्म मृतकहरूको यकिन जानकारी सार्वजनिक गरेको छैन । सोमबारसम्म दिएको जानकारी अनुसार २ सय २४ जना मारिएका छन् भने १२ सय ७७ जना घाइते छन् । यता इजरायलमा भने इरानको आक्रमणमा परी २४ जना मारिएका छन् ।इरानले पहिलेदेखि नै अमेरिकी सैन्य क्षेत्रमा आक्रमणको तयारी गरिरहेको अमेरिकी अधिकारीले बताएको न्युयोर्क टाइम्सले उल्लेख गरेको छ । इरानले मिसाइल र हतियार तयार गरेको र आवश्यक पर्दा अमेरिकाविरुद्ध आक्रमण गर्न सक्ने अमेरिकी अधिकारीले बताएका छन् । अमेरिका इजरायलका तर्फबाट युद्धमा सहभागी भए इरानले पनि अमेरिकी सैन्य क्षेत्रमा आक्रमण गर्ने अनुमान गरिएको छ ।ट्रम्पले इरानलाई चेतावनी दिइरहँदा ६० प्रतिशत अमेरिकी नागरिक भने युद्धको विपक्षमा देखिएका छन् । अमेरिकाको युगावमा भएको एक सर्वेक्षणमा अधिकांश अमेरिकी नागरिकले अमेरिका इजरायल–इरान द्वन्द्वमा सहभागी हुन नहुने सुझाव दिएका हुन् । १६ प्रतिशतले मात्र अमेरिका युद्धमा सहभागी हुनुपर्नेमा सहमति जनाएका छन् । अमेरिका युद्धमा सहभागी हुनुपर्ने या हुन नहुने भन्ने विषयमा २४ प्रतिशत अन्योल देखिएका छन् । राजनीतिक रूपमा डेमोक्रेट्समध्ये ६५ प्रतिशतले अमेरिका युद्धमा सहभागी हुने कुरामा विरोध जनाएका छन् । रिपब्लिकनमध्ये ५३ प्रतिशतले विरोध जनाएका छन् ।इरान–इजरायल द्वन्द्वको आर्थिक प्रभाव बढ्दोइजरायल–इरान युद्धको विश्वव्यापी आर्थिक प्रभावबारे चिन्ता बढ्न थालेको छ । अहिले ऊर्जा बजार र उड्डयन क्षेत्र प्रभावित बनिसकेका छन् । कच्चा तेलको मूल्य ११ प्रतिशतभन्दा धेरैले बढेर प्रतिब्यारेल ७५.३२ डलर पुगिसकेको छ । युद्ध जारी रहे यो १२० डलर प्रतिब्यारेल पुग्ने विज्ञहरूले चेतावनी दिएका छन् ।आर्थिक पाटोबाट हेर्दा, विशेष गरी हर्मुजको खाडीलाई लिएर देशहरू चनाखो बनेका छन् । इरानले यो समुद्री मार्ग बन्द गरिदिने चेतावनी दिएको छ । त्यसो गरिए विश्व ऊर्जा बजार प्रभावित हुनेछ । नेपालसम्म पनि त्यसको असर आइपुग्ने अनुमान गर्न सकिन्छ । किनभने, भारतले ८५ प्रतिशत कच्चा तेल त्यही हर्मुजको खाडीस्थित साँघुरो समुद्री मार्गबाट भित्र्याउने गरेको छ । त्यो मार्ग बन्द भएमा तेलको भाउ अकासिनेछ । इरानमा अमेरिकी प्रतिबन्धका कारण भारतले सिधै इरानबाट तेल किन्दैन । तथापि, विश्वव्यापी तेल बजारमा इरान महत्त्वपूर्ण खेलाडी रहँदै आएको छ ।उत्तरमा इरान र दक्षिणमा ओमान एवं संयुक्त अरब इमिरेट्सबीच पर्सियन खाडी र अरब सागरलाई जोड्ने स्ट्रेट अफ हर्मुज अन्तर्राष्ट्रिय व्यापार र ढुवानीका लागि महत्त्वपूर्ण समुद्री मार्ग हो । यसलाई कच्चा तेल व्यापारको सबैभन्दा ठूलो ‘चेक प्वाइन्ट’ का रूपमा लिइन्छ । अमेरिकी ऊर्जा सूचना प्रशासन (ईआईए) का अनुसार, विश्वको करिब २० प्रतिशत तेल र २० प्रतिशत लिक्विफाइड न्याचुरल ग्यास यही साँघुरो मार्ग हुँदै ढुवानी हुन्छ । हरेक दिन करिब २०.९ मिलियलन ब्यारेल तेल र यससम्बन्धी उत्पादन यही मार्गबाट विशेष गरी भारत, चीन, जापान, दक्षिण कोरियासहित विश्वका विभिन्न मुलुकमा जाने गरेको छ ।इजरायलले आफ्ना सैन्य एवं परमाणु केन्द्रहरूमा हमला गरेपछि इरानले यो मार्ग बन्द गरिदिने धम्की दिएको छ । साउदी अरब, इराक, कुवेत, कतारजस्ता प्रमुख तेल उत्पादक देशहरूको तेल यहीँबाट निर्यात हुने भएकाले यसमा कुनै अवरोध आए विश्वव्यापी तेल आपूर्तिमा समस्या आइपर्न सक्छ । जेपी मोर्गनको विश्लेषणअनुसार स्ट्रेट अफ हर्मुज बन्द भए, तेलको मूल्य प्रतिब्यारेल १२० डलरसम्म पुग्न सक्छ ।अन्तर्राष्ट्रिय सञ्चारमाध्यमहरूका अनुसार मंगलबार युद्धको चौथो दिनसम्म इजरायलले प्रतिदिन करिब ७२ करोड ५० लाख अमेरिकी डलर (करिब ९५ अर्ब रुपैयाँ) आक्रमणका लागि खर्च गरिरहेको अनुमान छ । इजरायली सेना प्रमुखका पूर्वआर्थिक सल्लाहकार तथा रिजर्भ ब्रिगेडियर जनरल रिएम अमिनाखका अनुसार युद्धका पहिलो दुई दिनमा मात्र इजरायलले १.४५ अर्ब डलर खर्च गरेको थियो । त्यसमा ५९३ मिलियन डलर आक्रमणसम्बन्धी खर्च र बाँकी रकम प्रतिरक्षा तथा आरक्षित सैनिक परिचालनमा खर्च गरिएको थियो ।जारी युद्धका कारण इजरायलको अर्थ मन्त्रालयले सन् २०२५ को आर्थिक वृद्धि दर ४.३ प्रतिशतबाट घटाएर ३.६ प्रतिशतमा झारेको छ । चालु आर्थिक वर्षको बजेट घाटाको सीमा कुल गार्हस्थ्य उत्पादन (जीडीपी) को ४.९ प्रतिशत वा करिब २७.६ अर्ब डलर तोकिएको छ । इजरायलको वार्षिक बजेटमा आपत्कालीन स्रोतको व्यवस्थापन गरिए पनि गाजामा भएको युद्धका कारण सो स्रोतमध्ये अधिकांश खर्च भइसकेको इकोनमिक टाइम्सले वाइनेट न्युजलाई उद्धृत गर्दै लेखेको छ । इरानसँगको हालको युद्धका लागि इजरायली बजेटमा तोकिएको स्रोत आपत्कालीन स्रोत पर्याप्त नभएको समाचारमा उल्लेख छ ।यस युद्धले मध्यपूर्व क्षेत्रको ऊर्जा आपूर्ति प्रणालीमा असर पार्ने संकेत देखिएको छ । इजरायली आक्रमणपछि ब्रेन्ट क्रुड तेलको मूल्य ७४.६० डलर प्रतिब्यारेलमा पुगेको छ । यो विगतको तुलनामा करिब ७ प्रतिशतले वृद्धि हो । विश्वका झन्डै एक तिहाइ समुद्री तेल आपूर्ति हुने स्ट्रेट अफ हर्मुज बन्द हुने जोखिम बढेकाले तेलको मूल्य सय डलरभन्दा माथि पुग्न सक्ने बताइएको छ । तथापि, यसले इरानकै निर्यातमा पनि बाधा पुर्‍याउने भएकाले इरानलाई हर्मुजको खाडी बन्द गरिहाल्न सहज छैन । विशेष गरी चीनमा तेल, फलाम, प्लास्टिक रासायनिक पदार्थहरू निर्यात गर्न इरानलाई यो मार्ग महत्त्वपूर्ण छ ।तर, युद्धका कारण तेलको मूल्यवृद्धि भएमा विश्वभर ऊर्जा, खाद्यान्न तथा उपभोग्य वस्तुको मूल्य बढ्न सक्ने विज्ञहरूले औंल्याइरहेका छन् । त्यसले विश्वव्यापी मुद्रास्फीतिमा दबाब बढाउनेछ । त्यस्तै, युद्धका कारण विश्वका पुँजी बजारहरूमा पनि असर देखिएको छ । अमेरिका, युरोप र मध्यपूर्वका सूचकांकहरूमा गिरावट आएको छ । प्रतिरक्षा र ऊर्जा कम्पनीहरूको सेयर मूल्यमा भने वृद्धि देखिएको छ । सुनको भाउ बढेको छ । लगानीकर्ताहरू तुलनात्मक रूपमा सुरक्षित मानिने सुनलगायत वैकल्पिक क्षेत्रमा लगानी सार्न थालेका छन् । वायुसेवा क्षेत्र उत्तिकै प्रभावित बनेको छ ।इमिरेट्स, इत्तिहाद, कतार एयरवेजलगायत प्रमुख विमान कम्पनीहरूले इरान, इराक, लेबनान तथा जोर्डनतर्फका उडानहरू स्थगित गरेका छन् । इरान, इराक र जोर्डनले आफ्नो हवाई क्षेत्र बन्द गर्दा त्यसको असर युरोप–एसियाबीचको उडान मार्गमा परेको छ ।द्वन्द्व चर्चिकएसँगै इरानको राजधानी तेहरानबाट ठूलो संख्यामा मानिस बाहिरिन थालेका छन् । झन्डै एक करोड जनसंख्या भएको यो सहर मध्यपूर्वकै ठूलो सहरहरूमध्ये पर्छ । मंगलबार बिहानदेखि भने सहर सुनसान देखिन थालेको एपीको समाचारमा भनिएको छ । अधिकांश पसलहरू बन्द भएको र ऐतिहासिक ग्रान्ड बजार पनि ठप्प देखिएको छ ।सोमबार बिहान इजरायली सेनाले तेहरानको केन्द्र क्षेत्रमा बसोबास गर्ने करिब ३ लाख ३० हजार जनालाई सहर खाली गर्न निर्देशन दिएको थियो । तर, यसअघि नै सहरमा भएका आक्रमणपछि थुप्रै मानिस भाग्न थालेका थिए । धेरैजसो मानिस क्यास्पियन समुद्री क्षेत्रतर्फ जाँदै गरेको एपीले जनाएको छ ।"
अस्ट्रेलिया : किस्तै-किस्तामा अल्झिएको जिन्दगी,"अस्ट्रेलिया — मानिस स्वभावैले सम्भावनाको खोजी गरिरहन्छ । मानव विकासको इतिहास हेर्‍यो भने सम्भावनाको खोजी गर्दै पृथ्वीमा भौंतारिनु नै नियतिजस्तो थियो । आजको आधुनिक युगमा यो फरक तरिकाबाट चलिरहेकै छ ।त्यसबाट नेपाल पनि अछुतो छैन र त्यसको एक हिस्सा हामी परदेशमा रहेका नेपाली समुदायहरू हौँ । सम्भावनाको देश खोज्दै हामी विश्वभर छरिएकै छौं । सुरक्षित व्यवस्था, सुशासन, गुणस्तरीय शिक्षा, भरपर्दो स्वास्थ्य प्रणाली, अनि पेसागत अवसरहरू । यिनै कुराले त धेरै नेपालीलाई अस्ट्रेलियाले तानेको । कोही विद्यार्थी भिसामा, कोही कामदारको हैसियतमा त कोही परिवारसहित स्थायी बसोबासका लागि अनुमति लिएर यहाँ बसिरहेका छन् ।सबैसँग उस्तैउस्तै सपना छन् । श्रमको मूल्य पाइने ठाउँमा पुगेर आफ्नो र सन्तानको भविष्य उज्यालो बनाउने सपना । तर सपना पूरा गर्न सजिले छैन । फरक भाषा, फरक संस्कृति, कानुन र परिवेशमा आफूलाई ढाल्न त्यति सजिलो कहाँ छ र ?सपना बोकेर यहाँ आएका केहीले आर्थिक रूपमा राम्रो गरेका छन् । सजिलै घर, गाडी खरिद गरेर जीवन सहज बनाएका छन् । तर धेरैजसो भने किस्ता किस्तामा सपना पूरा गर्न लागिपरेका छन् । अनि यिनै किस्ता बेलाबखत फन्दा पनि बनिरहेका छन् । घर किस्तामा, गाडी किस्तामा, मोबाइलदेखि फर्निचरसम्म सबै किस्तामा । जीवन नै बैंक र बिलहरूको चक्रव्यूहमा फसेको जस्तो । अस्ट्रेलियाका निम्ति यो सामान्य कुरा हो । जुन फेसबुक लगायतका सामजिक सञ्जालको भित्तामा देखिन्न ।संघर्षको भारी बोकी आएर अस्ट्रेलियामा बसोबास गर्ने नेपालीहरूको पहिलो पुस्ता अझै संघर्षरत छ। अधिकतर नेपालीहरू हेल्थ केयर, एजकेयर, क्लिनिङ, ट्राफिक कन्ट्रोल, कन्स्ट्रक्सनजस्ता श्रमप्रधान क्षेत्रमा कार्यरत छन् । डबल सिफ्ट, सातामा ६-७ दिन काम गरेर महिनाको खर्च टार्नुपर्ने अवस्था छ । घर किन्ने सपना धेरैको छ, तर यो सपना सजिलो छैन । अस्ट्रेलियाको हाउजिङ बजारमा घर किनेपछि पनि ३ हजार डलर देखि ४ हजार डलर मासिक किस्ताले आर्थिक बोझ थप्छ । त्यसमा गाडीको लोन, क्रेडिट कार्ड, बालबच्चाको स्कुल खर्च, बीमा र ट्याक्स सबै जोडिँदा जीवन साँच्चिकै ‘किस्ता जिन्दगी’ बन्न पुग्छ । यसरी भौतिक प्रगति भएजस्तो देखिए पनि आत्मिक थकान, समयको अभाव, र सामाजिक अलगावले जीवनलाई एकोहोरो बनाइरहेको छ ।पहिचानको द्वन्द्वमा हुर्किँदै अष्ट्रेलियामा जन्मिएका वा सानो उमेरमै आएका नेपाली बालबालिका फरक संस्कृति र वातावरणमा हुर्किरहेका छन् । उनीहरूको भाषा अंग्रेजी हो, तर घरमा उनीहरू नेपाली बुझ्न र बोल्न बाध्य छन् । सामाजिक रूपमा उनीहरू ‘अस्ट्रेलियन’ जीवनशैलीमा रमाउँछन् । स्कुल, खेलकुद, डिजिटल प्लेटफर्ममा उनीहरूको दिन बित्छ । तर अभिभावक चाहन्छन्, उनीहरूले नेपाली भाषा, धर्म, र संस्कार नबिर्सून् ।पढाइ, करिअर र संस्कृतिको तानातानमा उनीहरूको पहिचान द्विविधामा पर्छ 'म नेपाली हुँ कि अस्ट्रेलियन?' यसले घरभित्र पुस्ताबीच दुरी बढाउने खतरा पनि बोकेको छ । संस्कार हस्तान्तरणमा अभिभावकहरूले निकै मेहनत गरे पनि सन्तानको मनोविज्ञान र सामाजिक परिवेश फरक भएकाले गहिरो संवाद कठिन हुन थालेको छ ।पहिलो पुस्ता धेरैको नेपाल फर्कने चाहना देखिन्छ। तर फर्कने कि नफर्कने ? धेरै नेपालमा घर बनाएका छन्, केहीले जग्गा जोडेका छन्, र ‘रिटायर्मेन्टपछि नेपाल जाने’ सपना बोकेका छन् । तर त्यो सपना पनि सहज छैन । बालबालिका यतै पढ्दै छन्, यहाँको शिक्षा र जीवनशैलीमा अभ्यस्त छन् । फर्केपछि उनीहरूको भविष्य के हुन्छ भन्ने प्रश्न अभिभावकको मनमा छ । त्यसबाहेक, नेपालको यथार्थ पनि चुनौतीपूर्ण छ। जब नेपाल फर्केर स्थायी बसाइको कल्पना गरिन्छ, तब यथार्थको पर्खाल ठोक्किन्छ राजनीतिक अस्थिरता, बेरोजगारी, गुणस्तरहीन स्वास्थ्यसेवा, महँगी र शिक्षाको अनिश्चितता । फर्कने सपना भावनात्मक लागे पनि व्यावहारिक होइन जस्तो लाग्न थालेको छ ।सतहमा हेर्दा अस्ट्रेलियामा नेपालीहरूले आर्थिक रूपमा प्रगति गरेका छन् । गाडी चढेका छन्, घर किनेका छन्, छुट्टीमा विदेश घुम्ने क्षमता बनाएका छन् । तर त्यो ‘सफलता’को मूल्य पनि छ, समयको, आत्मसन्तुष्टिको र संस्कृति-संवादको । अस्ट्रेलियामा धेरै नेपाली यस्तो जीवन बाँच्छन्, जहाँ सबै सुविधा हुन्छ, तर ‘सन्तोष’कम हुन्छ । जहाँ आफ्नो परिवार छ, तर ‘पहिचान’ हराउँदै छ । जहाँ पैसा कमाइन्छ, तर संस्कार र आत्मीयता र पहिचानको खडेरी भोगिरहेको हुन्छ ।अस्ट्रेलियामा नेपालीहरू केवल अर्थोपार्जनको यात्रामा छैनन्, उनीहरू एक सामाजिक, सांस्कृतिक र भावनात्मक सम्झौतामा पनि छन् । हामीले आफ्नो देशको मायालाई छोडेका छैनौं, गाउँको आँगन, चुलोको धुवाँ, दसैं तिहारको रमाइलो, आमाको हातको खाना, बाल्यकालका दिन सबै अझै हाम्रै भित्री संसारमा जीवित छन् । तर यथार्थ यस्तो छ कि आज हामीले अस्ट्रेलियामा जीवनको बृहत् सञ्जाल बुनेका छौं, जुन सजिलै तुहिन सक्दैन । हामीले यहाँ घर बनाएका छौं, तर त्यो घर अझै पनि ‘घरजस्तो’ लाग्दैन । अन्ततः, अस्ट्रेलियाको जिन्दगी केवल रोजगारीको कथा होइन । यो आत्मपहिचान, पुस्तान्तरण, संस्कृति जगेर्ना र सन्तुलनको कथा हो । त्यो कथाको मूल सन्देश के हो भने— हामी जहाँ भए पनि, 'देश' सधैं मुटुभित्रै हुन्छ ।"
"जगदुल्ला ताल पुग्दा लाग्यो, प्रकृतिको जादू यही रहेछ","त्रिपुरासुन्दरी नगरपालिका–१ त्रिपुराकोटबाट मोटरसाइकलमा हिँडेको एक घण्टामै म र कलाकार साथी लक्ष्मण देवकोटा लिकु, मुहु, बन्तडी हुँदै बलाङ्रा लेक पुग्यौँ। एकैछिनमै बेंसीबाट लेक उक्लेकाले होला, हामीलाई चिसो लागेजस्तो भयो।नलागोस् पनि किन, डोल्पाको अग्लो स्थानमा पर्ने बलाङ्राबाट हिउँले सेताम्मे हिमाल नजिकै देखिन्थ्यो। त्यही हिमाल छोएर आएको हावाले चिसो नबनाउने कुरै थिएन।सुन्दर गाउँबस्ती, हरिया फाँटमा फुलेका रंगीबिरंगी फूलहरू हेर्दै एघार बजे त काइगाउँ बजार पुगियो। कुनै बेला त्रिपुराकोटबाट दुई दिनमा पुगिने काइगाउँ, आजभोलि बाटोको सुविधाले मोटरसाइकलमा दुई घण्टामै पुग्न सकिने भएको छ।हामी हिँडेका थियौँ- शे–फोक्सुन्डो राष्ट्रिय निकुञ्जमा पर्ने जगदुल्ला तालको सौन्दर्य नियाल्न। काइगाउँबाट हामी हुरिकोट पुग्यौँ। त्यसपछि सुरु भयो पैदल यात्रा।झमझम पानी परिरहेको थियो। तर हामी रोकिने सुरमा थिएनौँ। वर्षा ओढेर, ‘खुई खुई’ गर्दै दुई घण्टा हिँडेपछि तोइजुम पुग्यौँ। भिजेका कपडा फेर्छौँ भन्ने थियो, तर जतनसाथ राखिएका झोलाका कपडा पनि भिजिसकेका रहेछन्। चिया र तातोपानी पिएपछि जिउमा तातो बढ्यो। तर मौसम भने चिसो नै थियो।हाम्रो योजना थियो, माथिल्लो डंसिलेसम्म पुग्ने। घना जंगलको बाटो। जगदुल्ला नदीको एकोहोरो सुस्केरा। यात्रा सुरु गरिसकेपछि किन रोकिने भन्ने जोसमा हामी पानीमा भिज्दै हिँडिरह्यौँ। अनि पाँच बज्नै लाग्दा तल्लो डंसिले पुग्यौँ।त्यहाँ बास बस्नका लागि कुनै होटल थिएन। माथिल्लो डंसिले नपुगी बास नपाइने भएपछि हिँड्नुको विकल्प थिएन। तर निरन्तरको झरीले चुटेर थकित शरीर अनि बढ्दो चिसो। हामीसँग केही उपाय थिएन।म पुरै थाकिसकेको थिएँ। प्रत्येक पाइला कठिन बन्दै थियो। लगाएका कपडाहरू पनि भारी लाग्न थालेका थिए। चिसो, भोक अनि उकालो बाटो—दुःखका निम्ति यहाँभन्दा बढी के चाहिन्थ्यो र! त्यसमा पनि मलाई सास फुलेर हैरान बनायो। टाउको बेस्सरी दुख्न थाल्यो।अन्धकार बढ्दै गएको थियो। पिठ्युँको झोला पनि कतै फालिदिऊँ जस्तो लागेको थियो। भित्र कतै लुकी बसेको आँट ल्याएजस्तै गरेर मैले पाइला चालिरहेँ। हामी आठ बजे माथिल्लो डंसिले पुग्यौँ। राति आएका नौला मान्छे देखेर पशुबस्तु हेर्ने भोटे कुकुरहरू एकनासले भुकिरहे। याक, चौँरी र झोपाका घण्टीहरू बज्न थाले।वडाध्यक्ष शेरबहादुर लामाको गाई राख्ने गोठ त्यही रहेछ। लामा दाइको आफ्नै होटल पनि रहेछ। ४५ सय मिटर उचाइमा रहेको उनको होटलमा हामीले रात बितायौँ। लामो सास तानेर ‘धन्न बाँचियो’ भनेर सुस्तायौँ।बिहान बाहिर निस्कँदा त हाम्रो स्वागतमा सेताम्मे हिमाल हाँसिरहेजस्तो । जगदुल्ला खोला सुसाइरहेको । छेउछाउमा बुकीलगायतका घाँस बयली खेलिरहेको । सबै दृश्यले हिजोको थकान पूरै हराएजस्तो भयो।फाँटमा चरिरहेका घोडा, याक, चौँरी र भेडाहरू हेर्दै, चिसो हावा खाँदै हामी हिँड्न थाल्यौँ। तीन घण्टा सरासर हिँडेपछि हामी राक्षस तालको वारिपट्टि पुग्यौँ। पानको आकारजस्तो देखिने भएकाले यसलाई ‘प्रेम ताल’ पनि भन्ने रहेछन्।ताललाई पृष्ठभूमिमा पारेर मनग्य फोटो र भिडियो खिच्यौँ। अनि प्रेम तालको सौन्दर्य दिलमा खिचेर अघि बढ्यौँ। करिब दुई घण्टा सरासर हिँडेपछि पुग्यौँ—जगदुल्ला ताल। यही त थियो हाम्रो गन्तव्य! यसैको सौन्दर्य खिच्ने धोकोले त यति लामो बाटो हिँड्ने र सारा हैरानी उठाउने हुटहुटी पलाएको थियो।कञ्चन पानी अनि हावामा पानीको ताल। अनि तालपारि सुरक्षा गार्डझैँ उभिएका सेता हिमालका लस्कर। हामी खुसीले यसै यसै चिच्यायौँ।यो ताल धार्मिक दृष्टिले पनि अत्यन्तै महत्त्वपूर्ण रहेछ। प्रत्येक वर्षको साउन पूर्णिमामा विभिन्न जिल्लाबाट हजारौँ तीर्थालु यहाँ आउने रहेछन्। तालमा स्नान गर्ने चलन रहेछ। यो ताल प्राचीन तिब्बती ग्रन्थमा नौ लाख देवी–देवताहरूको पवित्र धार्मिकस्थल भएको स्थानीयहरूको बुझाइ रहेछ।स्थानीयले फोक्सुन्डो तालझैँ यस तालले पनि रंग परिवर्तन गर्ने बताए। हामीले नियालेर हेर्‍यौँ। ताल निलो थियो। एकछिनमै फिक्का सेतो देखियो। किनभने आकाशमाथि सेताम्मे बादल थिए। त्यसैको प्रतिबिम्ब तालमा परेको थियो।तालको सौन्दर्य नियाल्दा नियाल्दै डेढ घण्टा बितेको पत्तो भएन। असिना पानी पर्न सुरु नगरेको भए अझै केहीबेर त्यहीँ सुस्ताउने मन थियो। तालको सौन्दर्य मनभित्र खिचेर हामी वडाध्यक्षकै होटलमा बास बस्न फर्कियौँ। एउटा ठूलो उद्देश्य पूरा भएजस्तो लाग्यो। प्रकृतिको सबैभन्दा सुन्दर दृश्य हेरेर मन अघाएको अनुभव भयो।"
के हामी चोर्ने मान्छे हौँ ?,"काठमाडौँ — प्रसंग राजावादीले चैत १५ मा काठमाडौंको कोटेश्वरमा रहेको भाटभटेनीमा गरेको लुटपाटबाट सुरु हुन्छ । अहिले प्रहरीले क्लोज सर्किट टेलिभिजन(सीसीटिभी)ले खिचेका फुटेज र सामाजिक सञ्जालमा आएका भिडियोका आधारमा लुटपाटमा संग्लनलाई एकपछि अर्को गर्दै पक्राउ गरिरहेको छ ।यस्तै घटना २०७९ फागुन १ गते काठमाडौंकै नयाँ बसपार्कको ल्होत्से मलमा पनि भएको थियो । यातायात मजदुरको आन्दोलनका क्रममा आक्रोशित भीडले महल तोडफोडसँगै मोबाइल लगायतका सामान लुटपाट गरेका थिए ।पछिल्ला लुटपाटका घटनाले हामीलाई अचम्मित मात्र बनाएको छैन, बरु हाम्रो समाजको नैतिक धरातलमा प्रश्न चिह्न खडा गरेको छ । हाम्रो सामाजिक चेतना र नैतिकतासँग यो बहस जोडिएको छ । व्यक्तिलाई हानी गर्ने र लुटपाटको अस्विकार गर्ने नेपाली समाजको स्वभाव हो भनेर हामीले बुझिआएको हो । तर, प्रतिनिधि दुई घटनाले हाम्रो स्वभाव, संस्कार र सामाजिक चेतना केही समस्या त देखिँदै छैन ? भन्ने प्रश्न उब्जाइदिएको छ ।विगतका भूकम्पीय विपत्तिमा मानिसहरू ज्यान जोगाउन घर र आफूले वर्षौँदेखि जोडेका सामान असरल्लै छोडेर खुला चौरतिर भागेका थिए । कैयन घर र पसल भत्किएको बेला थियो । तर त्यतिबेला पनि घर र पसलका सामान लुटपाट भएका खबर सार्वजनिक भएका थिएनन् । व्यक्तिका घरभित्रका सामान हुन् कि पसल वा मार्टका सामान हुलका हुल मान्छे पसेर लुटपाट गरिरहेका दृश्य हामीले देख्नुपरेको थिएन ।आन्दोलन त नेपाली समाजको पहिचान र परिचय नै भइसकेको छ । किनकि २००७ सालदेखि अहिलेसम्म समयका हरेक घुम्तीमा नेपाली समाज आन्दोलित छ । सानादेखि ठूला र संगठितदेखि असंगठित आन्दोलन समयका अनेकन बिन्दुमा भइ नै रहेका छन् । तर यस्ता आन्दोलनमा पनि आन्दोलनकारीले, प्रर्दशनकारीले संयमता गुमाएका थिएनन् ।तर, तीनकुने घटनामा धेरैले विवेक गुमाए । अचम्मलाग्दो त यो छ कि भाटभटेनीका सामान हातभरि बोकेर घरतिर कुद्नेले सीसीटिभीले हामीलाई खिचेको छ भन्ने सामान्य हेक्का किन राखेनन् होला ? जबकि अहिले प्रविधिको विकासले धेरै फड्को मारेको छ । सहरका ठूला महलमा मात्र हैन गाउँका पान र चटपटे पसलमा समेत सिसिटिभी राखिएको जगजाहेरै छ । सार्वजनिक स्थानदेखि चोकसम्म अनि सडकका छेउकुना जहिँतहीँ सिसिटिभी भेटिन्छन् । यस्तो निगरानीमार्फत प्रहरीले अनेकन घटना र दुर्घटनामा संग्लनलाई पत्ता लगाउने गरेको खबर पनि नौलो विषय होइन । तर पनि भाटभटेनी लुटनेले यस्ता कुरा हेक्का नै राखेनन् ।बेरोजगारी, महँगी वा निराशा । के कारणले तिनीहरू चोर्न उद्यत भएका होलान् ? मनोविद यस्तो बेलामा मानिसले सामाजिक रुपमा नै नैतिकता गुमाउने गरेको बताउँछन् । हुलमुलमा अरुले लगे, हामी नि लगौं भन्ने सोच मानिसमा आउँछ भन्ने तर्क पनि छ । कुनै चिटिक्क सडकमा हामी चक्लेटको खोल समेत फाल्न डराउँछौं तर फोहोर देखेको ठाउँमा फोहोर फाल्न डर हुँदैन भनेको जस्तै यो घटनामा भएको हुन सक्छ त ? सबैले चोरे मैले पनि चोर्छु भन्ने भाव अनयासै आएको हुन सक्छ । अनि यस्तो भावलाई ज–जसले नियन्त्रण गरे तिनीहरू आ–आफ्नो बाटो लागे । ज–जसले नियन्त्रण गर्न सकेनन् तिनीहरू भाटभटेनीभीत्र लुट्न पसे ।चिकित्सकहरु क्ल्पटोमिनिया रोगको विषयमा पनि चर्चा गर्छन् । यो रोग लागेका व्यक्तिले नचाहँदा नचाहँदै पनि चोरी गर्नुपर्छ भन्ने मानसिक दबाब महसुस गर्छन् । धेरैजसो अवस्थामा उसले चोरेको सामानको खासै आर्थिक मूल्य हुँदैन, न त उसको त्यसमा आवश्यकता नै हुन्छ । केही लुटपाट गर्ने मानिसमा क्लेप्टोमेनियाको लक्षण देखिन पनि सक्छ, तर अधिकांश घटना त्यसबाट प्रेरित हुँदैनन् । आन्दोलनको बीचमा हुने चोरी प्रायः भीडको मानसिकता, परिस्थिति, आवेग र ‘अब त मौका मिल्यो’ भन्ने भावनाबाट प्रेरित हुन्छ । लुटपाटमा आर्थिक लाभ, आक्रोशको अभिव्यक्ति वा अवस्था दुरुपयोग गर्ने नियत हुन सक्छ ।नेपालीमा समाज चोर्ने प्रवृत्तिको बाहुल्य भएको समाज हैन । त्यसमाथि आन्दोलनमा चोरी हुनु थप अचम्म लाग्ने कुरा हो । जनताले प्रतिनिधित्त्व गर्ने प्रर्दशनमा जनतामा अनुशासन, मर्यादा र नैतिकता हुनुपर्छ भन्ने मान्यता हो । हामी रमितामा रमाउन थालेको हौ त ? लुटपाटका भिडियो सामाजिक सञ्जालमा छिटो भाइरल भएको पनि पाइयो । कतिपयले लुटपाटलाई सामाजिक सञ्जालमा समर्थन गरेको देखियो । कतिले रमाइलो माने र मजाक बनाए । अन्तत सामाजिक सञ्जालको प्रतिक्रिया हेर्दा हाम्रो सामूहिक संवेदनशीलतामा कमी हुँदै गएको देखिन्छ । यस्तो गम्भीर विषयमा पनि नेताहरूको स्पष्ट अभिव्यक्ति नआउनु, लुटपाटप्रति भर्त्सना नहुनुले पनि नेतृत्वसँग प्रश्न गर्ने ठाउँ धेरै छन् ।हामी आन्दोलनमा सहभागी हुँदा हामीसँग विचार हुन्छ । लुटपाटले आन्दोलन होइन, अराजकता बोल्छ । आन्दोलन गर्ने भनेको त बोल्नका लागि हो । न्यायका लागि पो हो । यत्ति कुरा खै बुझाएको ? खै बुझेको ?"
भो जातका कुरा नगरम् !,"सायद यो ब्लग कतिपय पाठकलाई झिँझो लाग्न सक्छ । किनकि लामो लेख पढ्ने धीरता सबैमा नहुन पनि सक्छ । त्यसैले कतिपयमा हतार-हतार स्क्रोल गर्दै ‘सद्‍गुरु’ भनिने जग्गी वासुदेवका फतुर गफका रिलतिरै हराउने जोखिम पनि छ ।असलमा कुरा ‘वसन्त’ सिनेमा हेरेपछि सामाजिक सञ्जालमा एउटा सानो स्टाटस लेख्ने सोच थियो, तर मनको पिँधबाट विचार यति धेरै पोखिए कि स्टाटसले थेग्नै सकेन । त्यसैले ब्लगमा आइपुगेँ ।हामी कहाँ ‘जात’ भन्नेबित्तिकै धेरैको मनमा कुनै न कुनै डर पलाइहाल्छ । अनि जातको कुरा उठेपछि बहस गर्न होइन, त्यसबाट पन्छिन तत्पर हुन्छौँ धेरैजसो ।चिया पसल होस् वा पान पसल, ‘जात’ का कुरा हामीकहाँ कहिल्यै पनि गम्भीर रूपमा उठ्दैनन् । यस्तो विषयको गहिरो चिन्तन कमै गरिन्छ । बरु भनिन्छ, ‘जातको कुरा नगरौं होला ।’ यस्तो भन्नेहरूमध्ये धेरै कथित बौद्धिकलाई मैले चिनेको छु, जो मुद्दाबाट भाग्न चाहन्छन्, न कि विचार मन्थन गर्न ।जातको कुरा गर्दा मानिसको बोली र व्यवहारमा फरक देखिन्छ । जस्तै, ‘तपाईंलाई घरभित्रै छिराउन मन थियो कमरेड, तर बुबाआमाको चित्त दुखाउन चाहिनँ’ भन्ने कथित कम्युनिस्टहरूको ‘लज्जास्पद इमान्दार’ स्वीकारोक्तिदेखि ‘दलित साथीसँग एउटै थालमा भात खाएको छु’ भन्ने ढोंगी ‘सहानुभूतिपूर्ण’ गफसम्म सुन्दै आएको छु मैले ।पछिल्लो पुस्ताका युवाहरूको दुःख आफ्नै छन् । उनीहरूका पीडा सुन्दा उदेक लाग्छ । धेरै नौजवानको भनाइ ‘दलित’ भन्ने शब्द नै हटाउनुपर्छ भन्ने छ । उनीहरूका अनुसार शब्दमै समस्या छ रे । तर समस्या शब्दमा मात्रै हो त ? यसबारे बहस गर्न सक्ने धैर्य भने उनीहरूमा देखिन्न ।सदियौंदेखि मानिसलाई मान्छे हुनै नदिने यो सामाजिक संरचनाको जरो उखेल्ने वा कम्तीमा त्यसलाई कमजोर पार्ने सोच अहिले पनि हाम्रो समाजमा गहिरो रूपमा विकास हुन नसक्नु दु:खद् कुरा हो । जातको विषय विद्यालय तहदेखि नै बहस र विमर्शको केन्द्र बन्नुपर्ने संवेदनशील मुद्दा थियो । तर हामीले यसलाई सधैँ छायामा राख्यौं । नदेखेझैँ गर्यौं, नसुनेझैँ गर्यौं ।‘किन अनावश्यक विवादमा पर्नु?’, ‘कसले मोल्ने यस्तो जोखिम?’ यस्ता कुरा गर्दै हाम्रा शिक्षकहरू पनि यो विषयमा मौन बस्न रुचाउँदै आउनु भयो । शिक्षक समाज परिवर्तनका संवाहक हुन् । तर, तिनै शिक्षकमध्ये धेरैले यथास्थितिवादलाई मलजल गरिरहेको देखिन्छ ।क्याम्पस पुग्दासम्म जब विद्यार्थी जातको संरचनाबारे अलिअलि बुझ्न थाल्छन्, तबसम्म उनीहरू आफैं त्यसको जन्जालमा गहिरो गरी फसिसकेका हुन्छन् । न्वारन, पास्नी, गुन्यूचोली, व्रतबन्ध, विवाह र अन्त्येष्टि । जन्मदेखि मृत्युसम्मका प्रत्येक संस्कार जातको संरचनासँग गाँसिएको छ । तर यति संवेदनशील विषयमा पनि हामी कति संवेदनहीन बन्दै गइरहेका छौं ? यो सोच्नुपर्ने बेला होइन र ?नेपाली समाजको तीतो यथार्थलाई सिनेमाको माध्यमबाट प्रस्तुत गरेर गायक तथा सर्जक हुँदै फिल्म क्षेत्रमा प्रवेश गरेका प्रकाश सपूतले समाजप्रति ठूलो गुन लगाएका हुन् या वैगुन गरेका हुन् ?यसअघि यशकुमारले पनि जातीय विभेदविरुद्ध संगीत र सिनेमामार्फत समाजको नाङ्गो यथार्थ उजागर गर्ने साहस गरेका थिए । प्रकाश सपूत पनि यस्तै बाटोमा हिँडिरहेका छन् । यशझैँ उनी पनि गायकबाट सिनेमामा प्रवेश गरेका पात्र हुन् । यो फिल्मले प्रकाशलाई गायकमात्र होइन, अब ‘अभिनेता’ को रूपमा पनि चिनाएको छ । दलितहरू ‘हिरो’ हुन सक्दैनन् भन्ने आम भाष्य बदल्ने उनको यत्न स्तुत्य छ ।प्रकाशले यशकुमारले सुरु गरेको सांगीतिक विद्रोहलाई गीतमार्फत मात्रै होइन, अब सिनेमाको क्यानभासबाट पनि निरन्तरता दिन खोजेका छन् । उनी विभेदविरुद्धको यो सांस्कृतिक आन्दोलनमा अब झनै सक्रिय देखिनेछन् ।जात व्यवस्थालाई मलजल गरिरहेको नेपाली समाजको कालो अनुहार, अन्तरजातीय प्रेम र वियोग, दलहरूको दलदल, गैरसरकारी संस्थाहरूको दोगलापन, प्रहरी-प्रशासनको स्वार्थपूर्ण नियत । यस्ता अनेक विषयलाई गायक-सर्जक प्रकाश सपूतले अत्यन्तै मार्मिक र कलात्मक ढंगमा श्रव्य-दृश्य माध्यममा उतारेका छन् ।तर विडम्बना के छ भने, करोडौं खर्चेर बनाइएको यो सशक्त सिनेमा आम नेपाली दर्शकको ध्यानाकर्षण गर्न उति सफल देखिएन । यसमा दोष भने फिल्मको गुणस्तरमा थिएन । दोष थियो त्यसको ‘विषयवस्तु’ मा, जुन आम दर्शकको सहज मनोविज्ञानसँग मेल खान सकेन ।शनिबार, झापाको मेचीनगरस्थित सिटी सिनेमा हलमा १० जना दर्शक जम्मा नहुँदासम्म फिल्म नै चलाइएको थिएन । दर्शक सिलो खोजेर ल्याएपछि बल्ल हलको दैलो खुल्यो । उता, केही समयअघि ‘छक्का पञ्जा’ र त्यसका सिक्वेलहरूमा हल भरिने भीडको चाप हेर्दा, फितलै हास्य–कथाका सिनेमामा ‘हाउसफूल’ हुने तर यथार्थ र सामाजिक-राजनीतिक मुद्दा बोकेको सिनेमामा भने दर्शकविहीन हुने प्रवृत्तिले सोच्न बाध्य पार्छ । के नेपाली दर्शकले साँच्चै समाज परिवर्तन चाहिरहेका छैनन् त ? कि यथास्थिति नै रुचाइरहेका छन् ? यो संकथनको विषय हो ।जात भन्ने विषय केवल दलितको मात्र पीडा होइन, यो त गैरदलितको पनि साझा जिम्मेवारी हो । तर यो सन्देश गैरदलितले कहिले बुझ्ने ? 'वसन्त' कुनै जाति विशेषका लागि बनाइएको सिनेमा होइन । यो त समग्र नेपाली समाजका लागि बनाइएको कलात्मक ऐना हो ।यो सिनेमा गैरदलित दर्शकका लागि आफूलाई पुनरावलोकन गर्ने, आत्मसमीक्षा गर्ने अवसर पनि थियो । तर, पैसा खर्चेर टिकट किनेर जातको जटिलताबारे बुझ्न र आत्मबोध गर्न हामी कति तयार भयौँ त ?ठ्याक्कै यस्तै व्यवहार यशकुमारको सन्दर्भमा पनि दोहोरियो । जातीय मुद्दा उठाउँछ भन्ने बहानामा उनलाई दलित हिरोको ‘ट्याग’ नै लगाइयो । अब प्रकाश सपूत पनि त्यही नियतिको सिकार भइरहेका त होइनन् ?यदि होइन भने, एकपटक त कम्तीमा 'वसन्त' हेरेर बहस गरौं, विमर्श गरौं । किन हामी यस्तो सिनेमाबाट टाढा भागिरहेका छौँ ? यसका पात्र, कथा र सन्देश हाम्रो आफ्नै समाजको दर्पण हो । हामी आफैंलाई देखाउने प्रयास हो यो ।सदियौंदेखि जरा गाडेर बसेको जातीय संरचना कायम रहोस्, चलिरहोस्, बलियो होस् भन्ने चाहना राख्नेहरू समाजमा अझै पनि थुप्रै छन् । किनभने यदि बहस भयो, विमर्श भयो, चिन्तन भयो भने समाज बदलिन सक्छ । समाज बदलियो भने जनता सचेत हुन्छन् । नेताहरूको पेसा संकटमा पर्न सक्छ । यदि कुनै दिन, सिनेमा हेरेरै दर्शकको मन-मस्तिष्क तरंगित भयो भने । उनीहरूको साँचो अनुहार ऐनामा देखिन थाल्यो भने । फेरि के गर्ने ? पैतालामुनि कसलाई राख्ने ? पिँधमा थिचेर को ‘सर्वोच्च’ बन्ने ?"
साइपालमा शाखा खुलेसँगै ७५३ वटै पालिकाले पाए बैंक,"काठमाडौँ — वि.सं. २०७४ मा नेपाल राष्ट्र बैंकले मुलुकका सबै स्थानीय तहमा कम्तीमा वाणिज्य बैंकको एक शाखा खोल्ने नीति  लिएको थियो । ७५२ स्थानीय तहमा बैंक शाखा खुलेको लामो समयसम्म एउटा स्थानीय तह भने बाँकी नै रह्यो । बैंकिङ क्षेत्रमा लिइने परीक्षाको प्रश्नपत्रमा ‘नेपालको कुन स्थानीय तहमा हालसम्म वाणिज्य बैंकको शाखा पुग्न सकेको छैन ?’ भन्ने एउटा नयाँ प्रश्न जन्मियो । तर अब यो प्रश्न सोधिने छैन । किनकि, साइपाल गाउँपालिकामा ‍२८ माघ २०८१ मा नेपाल राष्ट्र बैंकका गभर्नर महाप्रसाद अधिकारीले एभरेष्ट बैंक लि.को शाखा उद‍्घाटन गरेसँगै मुलुकका सबै स्थानीय तहमा बैंक शाखा पुगेका छन् ।साइपाल गाउँपालिकाको धलौन भन्ने स्थानमा बैंक शाखा पुग्नु आफैंमा उपलब्धि हो । बझाङको सदरमुकाम चैनपुरबाट तीन घण्टाको जिप यात्रा गरेपछि तलकोट नाम गरेको गाउँपालिका पुगिन्छ अनि त्यहाँबाट ७ देखि ८ घण्टा पैदलयात्रा गरेपछि बल्ल धलौन भन्ने स्थानमा पुगिन्छ । साइपाल गाउँपालिकाको सदरमुकाम काँडा भन्ने स्थानमा छ । धलौनबाट काँडासम्म पुग्न भने अझ ६ देखि ७ घण्टा हिँड्नु पर्छ । त्यसैले यसपटक साइपालको सदरमुकाम काँडामा शाखा नखोली धलौनमा खोलिएको हो ।बझाङ जिल्लाको उत्तरी क्षेत्रमा अवस्थित साइपाल गाउँपालिकाले जिल्लाकै करिब ४० प्रतिशतभन्दा धेरै भूभाग ओगटेको छ । पालिकाको उत्तरी सिमाना चीनसम्मै जोडिन्छ । साइपाल हिमालको नामबाट यो पालिकाको नाम रहन गएको हो । राष्ट्रिय जनगणना २०७८ अनुसार २६२५ जनसंख्याको बसोवास रहेको यो पालिकामा बैंक शाखा नहुँदा करिब २ दिनको पैदल यात्रा गरी जिल्लाको तलकोट वा सदरमुकाम चैनपुरसम्म पुग्नुपर्थ्यो ।बैंक तथा वित्तीय संस्थाको पहुँच नहुँदा कतिसम्म सास्ती भोग्नुपर्ने रहेछ र कतिसम्म लाचारी बन्नुपर्ने रहेछ भनेर जान्न यहाँका स्थानीय जनप्रतिनिधिलाई सोध्दा थाहा लाग्छ । अहिलेको समाजमा बैंकबिनाको अर्थतन्त्र निकै कठिन र चुनौतीपूर्ण हुने विषयमा कुनै द्विविधा नहोला । साइपालमा बैंक शाखा पुग्दा स्थानीय खुसी छन् । जनप्रतिनिधि अझ पनि पालिकाको सदरमुकाम काँडासम्म बैंक पुग्न सके सुनमा सुगन्ध हुने बताउँछन् ।नेपालमा बैंक प्रथाको विकास गर्ने, मुलुकभरि वित्तीय प्रणालीको पहुँच पुर्‍याउने नेपाल राष्ट्र बैंकका प्रमुख उद्देश्यमध्ये एक हो । यही प्रयोजनका लागि राष्ट्र बैंकले वि.सं. २०२५ मा बैंकिङ प्रवर्द्धन समिति खोली तत्कालीन पचहत्तरै जिल्लामा वाणिज्य बैंक शाखा पुर्‍याउने नीति अँगाल्यो । सुरुवातीमा राष्ट्र बैंकले २५ लाखको कोष स्थापना गरी प्रत्येक जिल्लामा बैंक शाखा खोल्न सर्वेक्षण गर्‍यो । त्यतिबेलाको नेपालको अवस्थालाई कल्पना गर्दा यो कत्तिको चुनैतीपूर्ण थियो होला भनेर सहजै अनुमान लगाउन सकिन्छ ।कमजोर वित्तीय चेतना, पूर्वदेखि मुलुकभित्रैबाट पश्चिम जान नसकिने अवस्थाको कठिन भूगोल, जनसंख्याको ठूलो अंश साक्षरसम्म नरहेको अवस्थामा प्रत्येक जिल्लामा बैंक शाखा पुर्‍याउन राष्ट्र बैंक सामु चुनौतीका पहाड नै थिए । तर प्रत्येक जिल्लामा कम्तीमा एउटा बैंक शाखा नपुर्‍याइ भएको थिएन । अतः राष्ट्र बैंकले नयाँ शाखाको सुरूका वर्षको नोक्सानी व्यहोरिदिने नीति अँगाल्यो । सुरूमा ३ वर्षसम्म शतप्रतिशतसम्म र त्यसपछि ५ वर्षसम्म क्रमशः १००, ७५, ५०, २५ र १० प्रतिशतसम्म नोक्सानी व्यहोर्ने नीतिका कारण वाणिज्य बैंकहरू शाखा खोल्न उत्प्रेरित भए ।त्यसो त नेपालमा त्यतिबेलासम्म नेपाल बैंक, राष्ट्रिय वाणिज्य बैंक र वाणिज्य बैंकिङ नगरेको कृषि विकास बैंक मात्र थिए । त्यस समयमा नयाँ खुलेको शाखालाई कार्यकारी पुँजी अभाव हुन नदिने नीति पनि अँगालिएको थियो । यस्तो कार्यकारी पुँजी बैंक शाखा खुलेको तीन वर्षसम्म चुक्ता गर्ने गरी २ लाखसम्म दिने नीति थियो । अन्ततः २०३४ असारमा तत्कालीन सबै ७५ वटै जिल्लामा वाणिज्य बैंकका शाखा पुगेका थिए । यस कार्यमा नोक्सानी व्यहोर्ने नीतिअन्तर्गत राष्ट्र बैंकले २०३७ असारसम्म ७५ लाख ५१ हजार नोक्सानी व्यहोरेको थियो । त्यसका अतिरिक्त बैंकहरूमा कार्यकारी पुँजीको अभाव हुन नदिने नीतिअन्तर्गत २०३७ असारसम्म वाणिज्य बैंकलाई ७५ लाख २५ हजार उपलब्ध गराएको थियो । यस कार्यक्रमअन्तर्गत २०३७ असारसम्म मुलुकभर वणिज्य बैंकका कुल २४१ शाखा खुलेका थिए । जसमा मुलुकका ग्रामीण क्षेत्रमा १५४ वटा र सहरी क्षेत्रमा ८७ वटा बैंक शाखा खुल्न पुगे ।असार २०७३ सम्म नेपालमा वाणिज्य बैंकहरूका जम्मा १ हजार ८ सय ६९ वटा शाखा (धेरै शाखा सहरबजार केन्द्रित) थिए । यी शाखाहरू तत्कालीन जनसंख्यालाई तुलना गरी हेर्दा करिब १५ हजारमा एउटा वाणिज्य बैंकको शाखा हुन आउँथ्यो । यही विषयलाई समेत मनन गरी वि.सं. २०७४ मा राष्ट्र बैंकले सबै स्थानीय तहमा कम्तीमा वाणिज्य बैंकको एक शाखा खोल्ने नीति अँगाल्यो । असार २०७४ सम्ममा मुलुकका ७५३ स्थानीय तहमध्ये करिब ४० प्रतिशत अर्थात् २ सय ९६ स्थानीय तहमा मात्र वाणिज्य बैंकका शाखा पुगेका थिए । तत्कालीन अवस्थामा लिइएको यो नीति वित्तीय समावेशीकरणका हिसाबले मात्र नभइ अन्य हिसाबले समेत रणनीतिक निर्णय थियो । तर कुनै पनि स्थानमा बैंक तथा वित्तीय संस्थाका शाखा खोल्न त्यस स्थानमा विद्युत्, पानी, सडक, सुरक्षा, इन्टरनेटजस्ता न्यूनतम भौतिक पूर्वाधारको आवश्यकता पर्छ ।मुलुकका सबै स्थानीय तहमा उपर्युक्त न्यूनतम पूर्वाधार उपलब्ध छैनन् भन्नेबारेमा राष्ट्र बैंकलाई राम्रै जानकारी थियो । तथापि, मुलुकभरि वितीय सेवा पुर्‍याउने र भर्खरै जारी भएको संविधानले अँगालेको संघीय संरचनालाई सघाउने हिसाबले पनि यो निर्णय गर्नु जरूरी थियो । तर सुरक्षा लगायत भौतिक पूर्वाधारबिना सबै स्थानीय तहमा बैंक शाखा खोल्न निर्देशन मात्र दिँदा त्यो प्रभावकारी नहुने भएकाले सबै स्थानीय तहमा बैंक शाखा सामानुपातिक ढंगले खोल्ने योजना पेस गर्न राष्ट्र बैंकले वाणिज्य बैंकहरूलाई नै निर्देशन दियो ।बैंक शाखा खोल्ने स्थानमा मिलेसम्मका पूर्वाधारको व्यवस्था गरिदिन नेपाल सरकारलाई अनुरोध गर्‍यो। यही सिलसिलामा वाणिज्य बैंकहरूबाट प्राप्त योजनासमेतलाई आधार बनाएर नेपाल राष्ट्र बैंकले १४ चैत २०७४ मा एउटा परिपत्र जारी गर्दै बाँकी रहेका स्थानमा शाखा खोल्न निर्देशन जारी गर्‍यो। उक्त निर्देशनमा वाणिज्य बैंकलाई पहिलो चरणमा वैशाख २०७५ भित्र थप २ सय ४३ स्थानीय तहमा र सोही वर्षको असारभित्र थप १ सय १६ स्थानीय तहमा शाखा खोल्न वाणिज्य बैंकको नाम र शाखा खोल्नुपर्ने स्थानीय तहको नामै तोकेर निर्देशन जारी भएको थियो । अन्ततः असार २०७५ मा ७५३ स्थानीय तहमध्ये ६३१ मा वाणिज्य बैंकका शाखा पुगे ।सबै स्थानीय तहमा बैंक शाखा खोल्न दिइएको अन्तिम मितिमा समेत कोशीमा २२ प्रतिशत स्थानीय तहमा शाखा खुल्न बाँकी थियो भने मधेश, बागमती, गण्डकी, लुम्बिनी, कर्णाली र सुदूरपश्चिममा क्रमशः १२, ११, १५, १०, ४६ र ४० प्रतिशत स्थानमा बैंक शाखा पुगेका थिएनन् । यसरी शाखा नखुल्नुमा बैंक तथा वित्तीय संस्थाका कारण भन्दा पनि कतिपय ठाउँमा स्थानीय सरकारको समन्वयको अभाव रहेको र अधिक स्थानमा सडक, बत्ती, इन्टरनेट लगायतका पूर्वाधारको अभाव नै प्रमुख कारण थिए । तर राष्ट्र बैंकले बैंक तथा वित्तीय संस्थाहरूलाई शाखा खोल्ने ताकेता गरिनै रह्यो भने नेपाल सरकारलाइ पूर्वाधारको व्यवस्था गरिदिन अनुरोध गरिरह्यो । अन्ततः असोज २०७६ सम्ममा ७ सय ३९ स्थानीय तहमा वाणिज्य बैंकका शाखा पुगे पनि १४ स्थानीय तह त्यतिबेला पनि बैंकविहीन नै रहे ।असार २०७७ सम्म आइपुग्दा मुलुकका जम्मा ६ स्थानीय तहमात्र बैंक शाखाको पहुँचबहिर रहे । त्यसैगरी, २०७८ को असारसम्म आइपुग्दा धादिङको रूवी भ्याली गाउँपालिका, जाजरकोटको जुनीचाँदे गाउँपालिका र बझाङको साइपाल गाउँपालिका मात्र शाखाको पहुँच बाहिर रहे । सबै तहमा शाखा पहुँच पुर्‍याउन नेपाल राष्ट्र बैंकको स्थानीय सरकार एवं वाणिज्य बैंकसँग निरन्तर सम्पर्क रही नै रह्यो । तर एउटा कुरा के सहज थियो भने बाँकी स्थानीय तहमा कुन बैंक जानुपर्ने हो भन्ने कुरा नेपाल राष्ट्र बैंकलाई पहिल्यै जानकारी थियो । सम्बन्धित बैंकको ढिलासुस्ती भन्दा पनि सम्बन्धित स्थानीय तहमा पूर्वाधारकै कारण बैंक शाखा नपुगेको अवस्था थियो । स्थानीय तहमा पूर्वाधार पुर्‍याउन सम्बन्धित स्थानीय तह, राष्ट्र बैंक एवं नेपाल सरकारकै पहलस्वरूप अन्ततः २०७९ मा बझाङको साइपाल गाउँपालिकाबाहेक सबै स्थानीय तहमा वाणिज्य बैंकका शाखा पुगे ।७ सय ५२ स्थानीय तहमा बैंक शाखा खुलेको लामो समयसम्म पनि बझाङको साइपाल गाउँपालिकामा बैंक शाखा खोल्न नसक्दा यो विषय नेपाल राष्ट्र बैंकका लागि मात्र नभएर नेपाल सरकारकै लागि समेत चासोको विषय बनेको थियो । आर्थिक वर्ष २०८१/८२ को बजेट वक्तव्यमा समेत बझाङको साइपालमा बैंक शाखा पुर्‍याउने विषयले स्थान पायो । शाखा खोल्न जानुपर्ने जिम्मा पाएको एभरेष्ट बैंक लि. र नेपाल राष्ट्र बैंकको निरन्तर प्रयासका कारण अन्ततः सुदूरपश्चिम प्रदेशअन्तर्गतको बझाङ जिल्लाको साइपाल गाउँपालिकामा यही २८ माघ २०८१ मा औपचारिक रूपमा बैंक शाखाको स्थापना हुन सकेको हो ।"
जब जंगलको बीचमा दुई किशोरीको क्षतविक्षत शव देखेँ...,"अछाम — फेसबुकको न्युजफिडमा भेटिने कतिपय सूचनाले कहिलेकाहीँ झस्काउँछ । त्यस्तै भयो माघ ११ गते । रातीको ८ बजेको थियो । कसैले लेखेको थियो, ‘अछामको ढकारी गाउँपालिका–८ का दुई किशोरी हिजोबाट सम्पर्कविहीन थिए ....।’ यो स्टाटसमा केही अप्रिय घटनाको छनक थियो ।यत्ति सूचना काफी थियो, मलाई अत्याउन । किनभने, मैले किशोरीहरू कसरी हिंसामा परिरहेका छन्, कसरी बलात्कारको सिकार भइरहेका छन् र कसरी उनीहरूको जीवन नै हर्ने घटना भइरहेका छन् भन्नेबारे जानकार थिएँ । अनि जानकार थिएँ, समयमै सचेत भइएन भने यस्ता बर्बर घटना शक्तिको पहुँच प्रयोग गरेर लुकाइन्छ वा सामसुम पारिन्छ भन्नेबारे पनि ।यो घटनाबारे बुझ्न मैले सुरुमै अछामका प्रहरी प्रमुख डीएसपी ईश्वरीप्रसाद भण्डारीलाई फोन गरेँ । उनले ढकारी गाउँपालिका–८ घोडासैनका दुई जना किशोरी मृत फेला परेको बताउँदै भने, ‘छिन्ने जंगलमा १४ वर्षीया सरस्वती खड्का र ईश्वरी खड्काको शव करिब २० मिटरको दूरीमा फेला परेको छ । उनीहरू एकै घरका फुपूभदैनी नाता रहेको जानकारी पाएका छौं ।’प्रहरीबाट मैले अरु कुरा पनि थाहा पाएँ । जस्तो कि, माघ ११ गते उनीहरू बस्तुभाउ चराउन बिहान घरबाट निस्केका रहेछन् । साँझसम्म घर नआएपछि परिवारले खोजी थालेका रहेछन् । माघ १२ गते शनिबार साँझ ६ बजे मात्रै गाउँलेले शव भेटेका रहेछन् । अनि, बल्ल घटनाबारे प्रहरीले थाहा पाएको रहेछ ।डीएसपी भण्डारीले आइतबार बिहानै प्रमुख जिल्ला अधिकारीसहितको टोली घटनास्थल जाने कुरा पनि बताए । मैले घटनाको यही सूचना प्रकाशनका लागि पठाएँ । ई-कान्तिपुरमा डटकममा यो समाचार छापिएपछि म थप सूचना खोज्नतिर लागेँ ।ती किशोरीको हत्या किन भएको होला ? त्यो हत्या मात्रै थियो कि बलात्कारपछिको हत्या थियो ? अपराधीहरू को होलान् ? अनि शव भेटिएको ठाउँ नै घटनास्थल थियो कि अन्त कतै हत्या गरेर त्यहाँ ल्याई फालिएको होला ? के यो घटनामा निष्पक्ष छानबिन होला ? मृतकले न्याय पाउलान् ?मेरो मनमा अनेकन् प्रश्नहरू उठ्न थाले ।घटनास्थल नपुगी यतिका धेरै प्रश्नका उत्तर पाउन पनि सम्भव थिएन । तर घटनास्थल पुग्न त्यति सजिलो थिएन । यताउति सोधखोज गरेपछि मैले थाहा पाएँ, सदरमुकाम मंगलसेनबाट २ घण्टा गाडीको यात्रा गरेर ५ घण्टा पैदल हिँडेपछि मात्रै त्यहाँ पुगिन्थ्यो ।कसरी जाने, एक्लै जाने कि कसैलाई साथी लैजाने ! यस्तै यस्तै सोच्दा सोच्दै रातको ११ बजिसकेको थियो । केही साथीको फोन उठेन । केही साथी त्यति टाढा जाने आँट गरेनन् । कसैले जान मन भएको तर स्वास्थ्य ठीक नभएको बताए ।आइतबार बिहानै ५ बजेतिर घटनाबारे थप जानकारी माग्दै ढकारी गाउँपालिकाका अध्यक्ष प्रकाश साउदलाई फोन गरेँ । उनले आफू अघिल्लो दिन धनगढी पुगेकाले खबर सुन्नेबित्तिकै अछाम फर्किरहेको बताए । मैले हतारमै सोधेँ, ‘कहाँ पुग्नुभयो ?’ उनले कैलाश खोला पुगेको जवाफ दिने बित्तिकै मैले सोधिहालेँ, ‘सिट छ भने मलाई पनि लिएर जानूस् न !’म घरबाट निस्कँदा घरका कुनै सदस्य पनि उठेका थिएनन् । पत्रकारितामा दशक बिताएँ तर पहिलो पटक घरमा बुवाआमालाई खबर नै नगरी म घरबाट निस्किँदै थिएँ । पालिका अध्यक्ष सवार गाडी भएको ठाउँमा पुगेँ । घरबाट करिब ८ किलोमिटर छिचोलेपछि बल्ल घरमा खबर गर्ने मेसो मिल्यो ।गाडीबाटै पत्रकार महासंघ अछामका अध्यक्ष रमेश रावतलाई फोन गरेँ । उनले केही समयपछि आफू पनि घटनास्थल जाने बताए । मनमनै सोचेँ, कम्तीमा दुई जना पत्रकार भइयो भने शक्तिका आडमा कसैले घटना सामसुम पार्न सक्दैनन् ।जब घटनास्थल पुगेँ...२ घन्टा गाडीको यात्रा र ५ घन्टाको पैदलयात्रापछि घटास्थल पुग्यौँ । त्यहाँ पुग्दा नपुग्दै म थाकिसकेकी थिएँ । किनकि, उकालो र ओराली अनि कतै कतै त भीरबाट हेर्दा नै रिंगटा चल्ने बाटो थियो । मैले बीच बाटोमै मंगलसेनबाट निस्केका प्रमुख जिल्ला अधिकारी र प्रहरी प्रमुखको टोलीलाई बाटोमै भेटेँ ।एकाबिहानै प्रहरी र नयाँ मान्छेहरूको लस्कर उकालो लागेको देखेर होला कि घटनाबारे थाहा पाएर होला- स्थानीयहरू त्यहाँ जम्मा भएको देखिन्थे । घटनास्थलमा २५ जनाजति स्थानीय रातभर शव कुरेर बसेका रहेछन् । मैले अलिक परबाट दुई किशोरीको शव देखेँ । एक थिइन्, १४ वर्षकी ईशारा खड्का र अर्की थिइन्, १५ वर्षकी सरस्वती खड्का ।ईशाराको अनुहार क्षतविक्षत थियो । उनको अवस्थाबारे वर्णन गर्ने शब्द पनि मैले भेटिनँ । ईशाराको शवभन्दा १५ मिटरमाथि सरस्वती खड्का निष्प्राण भएर लडेकी थिइन् । उनको टाउपछाडिको भागमा गहिरो चोट थियो । लुगा च्यातिएको थियो । छेउमा आँसी, चप्पल र सेतो दोपट्टा थियो ।शव रहेको स्थानबाट करिब १० मिटर माथि पुगेँ । माथीबाट ठूला ढुंगा निकालेर खसालेजस्तो देखिन्थ्यो । घटनास्थलमा कतै ढुंगा निकालेजस्तो देखिन्थ्यो । कतै रुखका हाँगा भाँचिएको देखिन्थ्यो । घटनास्थललाई शंकाको नजरले नहेर्ने हो भने ठूला ढुंगा खसेर दुवैको प्राण गएको भन्न सकिन्थ्यो ।घटनास्थल पुगेका किशोरीका आफन्त र छरछिमेकी मौन थिए । उनीहरू आँखाभरि आँसु टिलपिल बनाउँदै शवतिर एकोहोरो हेरिरहेका थिए । हत्याको आशंका गर्दै प्रहरी–प्रशासनलाई दबाब दिने स्वर कतै सुनिएन । सबै स्तब्ध र मूर्छित थिए ।ईशाराकी भाउजू कृष्णा खड्काका अनुसार ईशारा र सरस्वतीको स्कुलमा पढाइ नभएकाले अभिभावकलाई काम सघाउन बेंसी झरेका थिए । शुक्रबार दिउँसो खाना खाएर बाख्रा लिएर जंगल पुगेका उनीहरू साँझ अबेरसम्म नफर्केपछि खोजी सुरु भएको थियो । उनलाई नन्द ईशारा र ढकारीका एक जना किशोरबीच फोनमा कुरा भइरहनेबारे थाहा रहेछ । त्यही सूचनाका आधारमा केहीले ईशारा त्यही केटोसँग भागेको र यही कुराको डरले सरस्वती लुकेको हुन सक्ने अनुमान गरिरहेका रहेछन् ।नन्द घर नफर्केपछि कृष्णाले ती किशोरलाई ईशाराबारे सोधिछिन् । जवाफमा ती किशोरले आफूलगायत ३ जनाले दिउँसो इशारा र सरस्वतीलाई जंगलमा भेटेको बताए र पछि प्रहरीले कृष्णाले दिएको सूचनाकै आधारमा अनुसन्धान अघि बढायो ।घोडासैन गाउँबाट करिब ४ घण्टा तलको घनाजंगलमा सरस्वती र ईशारालाई शनिबार साँझ खोलामा माछा मार्न गएका टेकबहादुर बुढ्थापा लगायतले देखेपछि मृत्युको खबर गाउँभर फैलिएको रहेछ । ती किशोरीहरूको हत्याबारे मैले निरन्तर रिपोर्टिङ गरिरहेँ । प्रहरी प्रधान कार्यालय र गृह मन्त्रालय दुवैले घटनामाथि चासो देखाए । अनि प्रहरीले पनि गम्भीरतापूर्वक अनुसन्धान अघि बढायो ।घटनाको अनुसन्धान सकाएपछि प्रहरीले निष्कर्ष निकाल्यो, ईशारा र सरस्वती प्रेम सम्बन्धमा थिए । अनि उनीहरू शारीरिक सम्बन्धको प्रस्ताव अस्विकार गर्दा मृत्युवरण गर्न बाध्य भए । यो घटनापछि म किशोरावस्थामा हुने प्रेम अनि यही प्रेमको फाइदा उठाउँदै जबर्जस्ती गर्न खोज्ने प्रवृत्ति किन यो समाजमा हुर्किरहेको छ र यसका पछाडि के कस्ता सामाजिक कारणहरू होलान् भनेर घोत्लिएँ । ईशारा र सरस्वतीको आखिर के दोष थियो र उनीहरूले हत्याको सजाय भोग्न बाध्य भए भनेर पनि सोचेँ । अनि सोचेँ, के शारीरिक सम्बन्ध राख्न अस्विकार गर्नु नै उनीहरूको दोष थियो त ?यो प्रश्नले भने मेरो मनलाई अहिले पनि बिझाइरहेको छ, तनाव दिइरहेको छ र मथिंगल नै हल्लाइदिएको छ ।"
पत्र मञ्जूषासँगै लोप भए पत्रमित्रहरू,"काठमाडौँ — भौतिक रूपमा बितेका दिन फर्किंदैनन्, तर हावाको विपरीत दिशातिर फ्याँकिएको कागजजस्तै सम्झनामा ती फर्की–फर्की आइरहन्छन् । म त्यो पुस्ताको मान्छे हुँ, जसले प्रविधिमा अन्नपिसानीका लागि घट्टदेखि अत्याधुनिक कलसम्म देख्यो, जसले सञ्चारमा सक्रिय हुलाकदेखि अत्याधुनिक विद्युतीय सञ्चारसम्म साक्षात्कार गर्‍यो ।अटोकापीको युगराजधानीका हलहरूमा नवीन चौहानको फिल्म ‘ऊनको स्वेटर’ अहिले पनि चलिरहेछ । त्यसमा फूल गुरुङ धरणी काफ्लेलाई आफ्नो अटोकापीमा केही लेखिदिन आग्रह गर्छे । पछि फूल गुरुङ सम्झनाका शब्दभन्दा धरणीले त्यसमा प्रेमपत्र लेखिदिएको गुनासो गर्छे । खासमा अटोकापीको असलियत नै त्यही थियो । भर्नेले कुनै न कुनै रूपमा प्रेम, मित्रता, करुणा वा हार्दिकता प्रकट गरेको हुन्थ्यो । यस हिसाबले यो पढालिखा सामान्य मान्छेको साहित्य वा अभिव्यक्ति कलाको सानदार माध्यम थियो । ‘ऊनको स्वेटर’ हेर्ने ‘जेन–जी’ पुस्ताले यो देखेर अनौठो मान्ला ।अटो धेरै अघिदेखि प्रचलनमा थियो । म सानै छँदा दाइ, दिदीले साथीहरूको अटोकापी घरमा ल्याएको देख्थेँ । त्यसलाई उनीहरू सकेसम्म गोप्य ठाउँमा राख्थे । तर, जहाँ सुत्ने कोठा नै बेग्लै हुँदैनथ्यो, त्यहाँ गोप्य के रहन सक्थ्यो ! उनीहरूको अनुपस्थितिमा म ती अटोकापी हेर्थें । तिनमा विभिन्न व्यक्तिका तस्बिर र तिनका कोमल प्रेममय अभिव्यक्ति हुन्थे । अटोकापीका तिनै भावप्रधान अभिव्यक्ति पढेर मभित्र साहित्यको बीजारोपण भएको थियो । अनि त म धान, गहुँ र पिठाका घ्याम्पाहरूमा चकले आफ्ना बेफिक्री कोर्काली साहित्य कोर्थें ।स्कुल पढ्ने जमानामा कहिले को कहाँ पुग्छ, को अर्को स्कुलमा जान्छ, ठेगान हुँदैनथ्यो । अझ एसएलसी नजिकिँदा कक्षा ९ र १० मा लगभग सबैजसोले ‘अटो भराउने’ चलन थियो । मैले पनि भराएको थिएँ । छात्राहरूले अटो भर्न स्विकार्दा र तिनले अटो भर्न दिँदा फ्रायड महोदय नै निःशब्द हुने गरी खुसी प्रकट गर्न मुटु छाती फोडेर निस्कुँलाझैं गर्थ्यो । पछिल्लोपल्ट २०५१ सालमा त्रिचन्द्र क्याम्पसमा बीए दोस्रो वर्ष पढ्दा मैले आशा शर्मा नामकी महिला मित्रको कापीमा अटो भरेको थिएँ । त्यसमा बौद्धिकता झल्काउन मैले अंग्रेजीमा अनेक लेखेको थिएँ । एउटा अहिले पनि सम्झन्छु, ‘एभ्री एन्ड अफ जर्नी इज द अनादर बिगिनिङ ।’ आशा कहाँ छिन्, थाहा छैन । आज ३१ वर्षपछि भन्छु, मैले त्यो वाक्य वानिरा गिरीको उपन्यास ‘कारागार’ बाट उडाएको थिएँ । अटोकापी र आफ्ना पुराना साहित्यको ढड्डा मैले पछिसम्म सुरक्षित राखेको थिएँ । ०७२ सालको महाभूकम्पमा ती सबैजसो सहिद भए ।हुलाकबाट पत्रहाम्रो स्कुल र कलेजको जमानामा हुलाक निकै प्रचलनमा थियो । २०४६ सालको कुनै महिनाको ‘मधुपर्क’ मा मनु ब्राजाकीको गजल संरचनासम्बन्धी लेख पढेपछि म संसार भुलेर गजल लेखनमा होमिएँ । उत्पातै उत्कृष्ट गजल लेख्छु भन्ने भ्रम थियो । तीमध्ये एउटा गजलको दुई शेर अहिले पनि सम्झन्छु–हिँड्दा हिँड्दै बाटोमुनि खुट्टा मेरो खस्क्यो ।पाठो देखी ब्वाँसोले हरियो घाँस पस्क्यो ।गालाभरि चेपागाँडा झुन्डिएछन् तिम्रा,तिम्रो श्रीमान् मलाई देख्दा नचिनेझैं मस्क्यो ।पूर्वप्रेमिकालाई धेरैपछि भेट्दाको कल्पनामा मैले यस्तो लेखेको थिएँ । सम्झँदा अहिले आफैंलाई खित्का छुट्छ । दिनकै २५–३० वटा गजल लेख्थेँ । कहिले त रातैभरि लेख्थेँ, भर्दा डोकै भरिन्थ्यो होला । अनि ‘गोरखापत्र’, ‘मधुपर्क’, ‘गरिमा’, ‘समीक्षा’, ‘दृष्टि’, ‘प्रकाश’ लगायत राजधानी र बाहिरका विभिन्न पत्रिकामा हुलाकबाट अनवरत पठाइरहन्थेँ । ती छापिँदैनथे, सोझै डस्टबिनमा पुग्थे होलान् । सम्पादक र पत्रकारहरूसँग चिनजान थिएन । हरेकजसो पत्रिकामा असम्भार पत्रहरू ओइरन्थे । सम्पादकले विरलै पढ्न भ्याउँथ्यो । २०५२ सालमा ‘दृष्टि’ साप्ताहिकको कार्यालयमा देखेर मैले यो थाहा पाएको थिएँ । त्यसअघि रेडियो नेपालमा गीत फर्माइस गर्न कति पत्र पठाउँथे ! त्यसमा पनि मेरो नाम आउन्नथ्यो । वीरगन्जबाट गहवा अन्सारी, कुर्बान अन्सारीलगायतको नाम भने दिनदिनै आउँथे ।त्यसैताका रेडियो नेपालमा समाचार वाचकका रूपमा हाम्रो गाउँका दाइ माधव घिमिरे जागिरे भएका थिए । उनलाई भनेपछि बल्ल मेरो नाम फर्माइस गीतमा बजेको थियो । उनले चलाउने ‘युवा संसार’ मा २०४८ सालमा पहिलोपल्ट मेरो गजल प्रसारण भएको थियो । त्यसबापत् सय रुपियाँ पारिश्रमिक पाएको थिएँ । लेखेर पहिलोपल्ट पैसा पाउँदा मेरा खुट्टा भुइँमा थिएनन् । अहिले मलाई लाग्छ, हुलाकबाट पठाइएका मेरा रचना नछापिनु स्वाभाविक थियो । ओइरो लागेका पत्रहरू सम्पादक र कार्यक्रम सञ्चालकले पढ्नै भ्याउँदैनथे । कालिकास्थानस्थित ‘समीक्षा’ साप्ताहिकको कार्यालयमा सम्पादक विनोदमणि दीक्षितले पत्रको ओइरो देखाएर मलाई यही भनेका थिए । चिनजान नहुँदै हुलाकबाट पठाएको भरमा मेरो रचना छाप्ने पहिलो साहित्यिक पत्रिका थियो, ‘अनुराग’, सम्पादक थिए– ललिजन रावल । त्यसपछि हुलाकबाटै पठाउँदा निरन्तर छापिरहने अर्को साहित्यिक पत्रिका थियो– ‘नवकविता’ । सम्पादक हरि शर्मा थिए ।हवाईपत्रमा साहित्यत्यति नै बेला साहित्यिक हवाईपत्र निकै प्रचलनमा थियो । सुरुवात कहाँबाट कसले गर्‍यो, थाहा छैन । ठूला पत्रिकाले रचना नछापेपछि आफ्नो र आफूजस्ता अरूको रचना छाप्ने उद्देश्यसहित यसको सुरुवात भएको हुनुपर्छ । त्यतिखेर नाटककार कृष्ण शाह ‘यात्री’ द्वारा सम्पादित ‘ज्योति’ हवाईपत्र मेरो ठेगानामा नियमित आउँथ्यो । बिस्तारै अरूका पनि आउन थाले । छत्र क्षितिजले अर्को हवाईपत्र निकाल्थे, काशीराम विरसले अर्को । ठूला पत्रिकाले रचना नछापेको तोडमा म पनि ठुटे सम्पादक बन्ने होडमा लागेँ । त्रिचन्द्र क्याम्पसमा बीए पहिलो वर्ष पढ्दै गर्दा २०४९ सालमा म पनि ‘दर्पण’ हवाईपत्रको सम्पादक भएँ ।गाउँकै अरू तीन जना सम्पादक मण्डलमा रहे । हामी गाउँकै साथीभाइका रचना परिष्कार गरेर छाप्थ्यौँ । बाहिरबाट पनि रचना आउँथे । बेलाबेला गजल विशेषांक निकाल्थ्यौँ । हरेकजसो अंकमा विश्व सिनेमाबारे म जानकारीमूलक लेख लेख्थेँ । हामी विज्ञापन लिन विभिन्न गाविस, सिनेमा हल र विद्यालय पुग्थ्यौँ । पत्रिकाबाट आएको भनेपछि मानिसहरू भेट्न उत्सुक हुन्थे । हवाईपत्र देखाएपछि भने ती हाँस्न थाल्थे । तैपनि तिनले र गाउँकै केही व्यक्तिले थोरैतिनो आर्थिक टेवा दिएर मेरो सम्पादक बन्ने रहर र पत्रकार बन्ने जग उठाउन सहयोग गरे भन्ठान्छु ।पत्रिका निस्केको केही दिन हाम्रो व्यस्तता हेर्नलायक हुन्थ्यो । हामीले केही ग्राहक बनाएका थियौँ । तिनकहाँ पुर्‍याउन जाने, मान्छेको समूह, चिया पसल र अन्य पसलमा पुगेर बेच्न हामी व्यस्त हुन्थ्यौँ । हामीलाई देख्नेबित्तिकै मान्छेहरू ‘सम्पादकहरू आए’ भनेर उडाउँथे । हामी मक्ख पर्थ्यौं । गाउामा बेच्न ग्राहककहाा पुर्‍याइसकेपछि नाम चलेका लेखक अनि ‘युवामञ्च’ को पत्रमित्रता स्तम्भ पल्टाएर साहित्यमा रुचि भएका व्यक्तिको ठेगाना टिपेर हामी जिल्ला हुलाक कार्यालय भक्तपुर पुग्थ्यौँ । हुलाकले छाप लगाएर पठाउने प्रक्रियामा राख्थ्यो । त्यतिखेर भक्तपुर र काठमाडौँका जिल्ला हुलाक कार्यालयमा टेक्ने ठाउँ हुँदैनथ्यो ।पत्रमित्रत्यतिखेर पत्रमित्रताको प्रचलन पनि उधुमै थियो । म्यागेजिनहरूमा राशिफलपछि सबैभन्दा लोकप्रिय स्तम्भ नै त्यही थियो । कवि भावेश भुमरीको दार्जिलिङकी युवतीसित प्रेम र विवाह नै पत्रमित्रतामार्फत भएको थियो । हालै उनीहरूले तिनै प्रेमपत्र संग्रह गरी पुस्तक निकालेका छन् । पत्रपत्रिकामा रचना छापिन थालेपछि मलाई पनि पत्रहरू आउन थाले । उनीहरूलाई जवाफ पठाउनु र सम्पादकलाई खुसी पार्ने खालका चिठीसहित रचना पठाउनुबाहेक मलाई भने पत्रमित्र बनाउने जाँगर चलेन । हो, बरु दसैँ, तिहार र नयाँ वर्षमा प्रिय साथीहरूलाई हुलाकबाट शुभकामना कार्ड धेरै पठाएँ । जवाफचाहिँ थोरैको मात्र आउँथ्यो । पूर्ण ठेगाना नहुँदा चिठी नै ठाउँमा पुगेन होला ।नेपाल टेलिभिजनमा हास्य कलाकार गोपालराज मैनालीले चलाउने बाल कार्यक्रमबाट मैले चिठी पठाउने तरिका सिकेको थिएँ । यसरी मैले पहिलोपल्ट पठाएको चिठी बबिता नामकी सहपाठीलाई थियो । दधिकोटस्थित अरनिको माविमा कक्षा ४ मा पढ्दा ‘सपकिपर’ को हिज्जे र माने भन्न सक्ने म मात्र थिएँ । अंग्रेजी पढाउने नवराज सरले नआउने जति सबैलाई बेन्चबाट उठाएका थिए । तिनका कान पक्रेर गाला चड्काउनुपर्नेमा मैले चड्काएजस्तो मात्र गरेँ । बबिताको पालामा त उसको गाला मुसारेजस्तो मात्र भएछ । सबै जना हाँसे । यी सब नियालिरहेका नवराज सरले ‘चड्काउने त्यसरी होइन, यसरी’ भन्दै देब्रे गाला दाहिनेतिर पुग्ने गरी मलाई नै चड्काइदिए । मैले चड्कन खाएकोमा हाफटाइमपछि एक बथान केटीहरूले मप्रति सहानुभूति प्रकट गरे । त्यसमा बबिता पनि थिई । ऊ केही बोलिन, तर उसको हेराइ मनमा मुरली बजाउने खालको थियो । बस्, मैले उसलाई भावुक चिठी लेखेर हुलाकमार्फत पठाएँ । ठेगानामा उसको नाम, थर र गाउँ राखिदिएँ । पूर्ण ठेगाना थाहा थिएन । त्यो चिठी उसकहाँ पक्कै पुगेन होला किनभने त्यसबारे उसले मलाई कहिल्यै कुनै प्रतिक्रिया दिइन ।अन्त्यमा,पत्रमित्रता, अटो, चिठीजस्ता कुरा अब त एकादेशका कथा भए । तै, सरकारी कामकाजमा चिठीको प्रचलन अहिले पनि छ । त्यसैले झिँगा धपाउँदै बस्नुपरे पनि हुलाक कार्यालयहरू अझै अस्तित्वमा छन् । सन् १९८६ जनवरी १ मा इन्टरनेट सुरु भयो भने हटमेल १९९६, याहु १९९७ र जीमेल २००४ मा । बिस्तारै कम्प्युटर युग सुरु भयो । लेखकहरूले कम्प्युटरमा लेख्न थालेको पनि धेरै भइसक्यो । प्रदीप नेपाल, अभि सुवेदी र खगेन्द्र संग्रौला नेपालमा कम्प्युटरमा लेख्न सुरु गर्ने लेखकका रूपमा चिनिन्छन् । इमेल सुरु नहुँदा फ्याक्सको जमाना थियो । अखबारका पृष्ठ सम्पादक र अपरेटरहरू फ्याक्सबाट आउने मधुरा अक्षर नबुझेर हैरान हुन्थे । इमेल आएपछि फ्याक्स पनि बिदा भयो ।पत्रपत्रिकामा हुलाकमार्फत मैले हस्तलिखित धेरै गजल र कविता पठाएँ । पछि लेख पनि पठाएँ । ‘किशोर’, ‘पर्दा’, ‘मनोकामना’, ‘रोशनी’, ‘कामना’, ‘साधना’, ‘स्टार’ जस्ता पत्रिकामा हुलाकबाटै पठाएका मेरा लेख छापिन्थे । पछि आफैँ गएर सम्पादकलाई भेट्न थालेँ । त्यसले सम्पादकसँग चिनजान भयो र छापिन गाह्रो परेन । २०६० सालमा कम्प्युटरमै लेख्न र इमेल चलाउन थालेपछि त अर्कै युगमा प्रवेश गरियो ।"
डेटाको भण्डारमा पुरिएको स्मृति,"काठमाडौँ — आज फाइलहरू क्लाउडमा सुरक्षित छन्, फिल्म मोबाइलमै हेर्न मिल्छ अनि तस्बिर एकै क्लिकमा सम्पादन हुन्छ । गीतहरू स्ट्रिमिङ एपमा छन् । घडीदेखि क्यामरा, रेकर्डर, क्याल्कुलेटर सबै एउटै मोबाइल स्क्रिनमा भएकाले दसथोक बोक्नै परेन । तर, जमाना यस्तो पनि थियो, जब फिल्म रिलमा खिचिन्थ्यो, क्यासेटमा गीत रेकर्ड हुन्थे, फ्लपी डिस्कमा फाइल ओसार–पसार गरिन्थ्यो, गीत सुन्न विभिन्न छाँटकाँटका अत्याधुनिक ‘वाकम्यान’ हरू थिए अनि पेजरमा छोटो–मिठो सन्देश आउँथ्यो– यस नम्बरमा कल गर्नु है ३६१४...!अहिलेका उन्नत रोबट, एआई र इन्टरनेट अफ थिङ्स (आईओटी) देख्दा हामीलाई लाग्न सक्छ, प्रविधिजति हाम्रै पालामा बनेको हो । तर, सञ्चार र प्रविधि क्षेत्रको लामो अनुभव बटुलेका व्यक्तिहरूको विगत खोतल्दा थाहा हुन्छ, प्रविधिको लहरले कैयौं चिज ल्यायो, फेर्‍यो अनि हरायो पनि । दैनिक जीवनसँग जोडिएका ग्रामोफोन, क्यासेट प्लेयर, श्यामश्वेत टेलिभिजन, एन्टिना, रोटरी फोन, फ्याक्स मेसिन, एनालग क्यामरा हुँदै पछिल्लो प्रविधिमध्ये पेजर, सीडी, क्यासेट चक्का, पेन ड्राइभ, अलार्म घडीजस्ता कुनै बेलाका ‘विलासी’ प्रविधि अहिले विस्थापित भएका छन् ।फिल्म सम्पादनदेखि थ्रीडी एनिमेसन, सफ्टवेयर विकास, मिडिया र कला क्षेत्रको प्रविधि विकासमा सधैं होमिएका करुण थापा विगत सम्झँदा रिलको गन्ध सम्झिन्छन् । सिनेमा छायांकनका सुरुवाती दिनमा प्रयोग हुने लमतन्न रिल, प्रोजेक्टर, क्ल्याप बोर्ड र अलग–अलग रूपमा रेकर्ड गर्नुपर्ने अडियो, भिडियोको त्यो युग– सबै अहिले प्रविधिको नवीनतम संस्करणमा विलय भएको उनले देखेका छन् ।कतिपय प्रविधि विस्थापित गर्न उनी आफैंले पनि भूमिका खेले । जस्तै– नेपाली फिल्म सम्पादनको परम्परागत एनालग प्रविधिलाई डिजिटल रूपान्तरण गर्ने उनको पहललाई फिल्म क्षेत्रले कदर गरेकै छ ।‘पहिले फिल्मका भिडियोहरू १६ एमएम, ३५ एमएमका रिलमा रेकर्ड हुन्थे, अडियो र भिडियो अलगै रेकर्ड गर्नॅपर्थ्यो, सम्पादन गर्ने बेला क्ल्याप बोर्डको आवाजमा साउन्ड सिङ्क गरिन्थ्यो,’ थापा भन्छन्, ‘प्रोजेक्टरमा रिल राखेर फिल्म देखाइन्थ्यो । पछि घरमा फिल्म हेर्न भीएचएस चक्का र डेक भाडामा लिने चलन आयो । सीडी, डीभीडी हुँदै पेन ड्राइभमा फिल्म स्टोर गर्न सकिने भयो । अहिले त सबैखाले फाइल क्लाउडमै राखिन्छ ।’मोबाइल युगको आगमनअघि थापा कम्मर–पेटीमा पेजर बाँधेर हिँड्थे । कुनै नम्बरबाट म्यासेज आउँथ्यो, विस्तृत विवरण बुझ्न उनी फोन खोज्दै भौंतारिन्थे । ‘फोन’ भनेको अहिलेको स्मार्टफोनको त कुरै भएन, पुरानो बारफोन पनि होइन, रोटरी टेलिफोन । जुन फोन लिन उनले तत्कालीन दूरसञ्चार संस्थान (हालको नेपाल टेलिकम) मा निवेदन दर्ता गरेर ६/७ वर्षसम्म पालो कुर्नॅपरेको थियो । फोन लिन ६/७ हजार रुपैयाँ डिपोजिट पनि गर्नॅपर्थ्यो, त्यो पैसाले आधा तोला सुन आउँथ्यो, पोखरेली चामलको मूल्य प्रतिक्विन्टल ४ सय रुपैयाँ थियो ।आजभन्दा ४३ वर्षअघि, सन् १९८२ मै थापाले आफ्नो पहिलो कम्प्युटर किनेका थिए– एप्पल टु । त्यसपछि सिनक्लेयर स्पेक्ट्रम जेडएक्स–८१ चलाए । बेलायती कम्पनी, सिनक्लेयर रिसर्चले निर्माण गरेको सो कम्प्युटर टीभीमा जोडेर चलाउनुपर्थ्यो । त्यो बेला कसले सबैभन्दा सस्तो मूल्यमा कम्प्युटर बनाउने भनेर एप्पल, टीआरएस–८०, कमोडोरजस्ता कम्पनी र ब्रान्डहरूबीच होडबाजी चलेको थियो । त्यहीबीच बेलायती उद्यमी सर क्लिभ सिनक्लेयरले ‘सिनेक्लेयर’ ब्रान्डको पसर्नल कम्प्युटर निर्माण गरेर बजारमा ल्याए । त्यो बेला १ हजार पाउन्डभन्दा कम मूल्यमा कम्प्युटर बेच्ने पहिलो कम्पनीका रूपमा यो चर्चित बनेको थियो ।सन् १९८० को दशकको मध्यतिर कम्प्युटर बजारमा व्यापक प्रतिस्पर्धा बढिरहेका बेला कमोडोर, एमर्स्ट्याड र विशेषगरी आईबीएमजस्ता कम्पनीहरूले ग्राफिक्स, साउन्ड र युजर एक्सपेरियन्स सुधार गर्दै शक्तिशाली कम्प्युटरहरू सार्वजनिक गरे । खासै नवीन सुविधा ल्याउन नसकेपछि सिनक्लेयर भने त्यो प्रतिस्पर्धामा पछि पर्‍यो । पसर्नल कम्प्युटरहरू मनोरन्जनबाट काम र उत्पादनशीलतातिर ढल्किँदै गए । सिनक्लेयरका कम्प्युटरहरू मुख्यतया गेम खेल्नका लागि लोकप्रिय भए पनि, व्यावसायिक प्रयोगकर्ताहरूका लागि आवश्यक पर्ने सुविधा र सफ्टवेयर यसमा थिएनन् । त्यसैबीच आईबीएम पीसीले व्यावसायिक बजारमा प्रभुत्व जमायो ।कम्प्युटर मात्रै होइन, प्रविधिविज्ञ थापाले कुनै पनि डिजिटल फाइल एक कम्प्युटरबाट अर्को कम्प्युटरमा लैजान प्रयोग हुने फ्लपी डिस्कको आकारसँगै समयको रूपान्तरण देखे– ८ इन्च, ५.२५ इन्च, ३.५ इन्च हुँदै अन्ततः सीडीले फ्लपीलाई विस्थापित गरिदियो । पेन ड्राइभ आएपछि सीडी मासिए । क्लाउड स्टोरेजको सहजतासँगै पेन ड्राइभको पनि आवश्यकता घट्यो । क्लाउडपछि के आउने हो, अहिले भन्न गाह्रो छ । तर, कतिपयले एज कम्प्युटिङको भविष्यवाणी गरेका छन् । प्रविधिमा यस्तै हो, उन्नत भर्सन र प्रणाली भित्रिँदै जाँदा, विद्यमान प्रणाली विस्थापित भइरहन्छन्, त्यो पनि असाध्यै द्रुत गतिमा ।थापाको प्रविधि–यात्रा कम्प्युटरमा सीमित थिएन । उनी इलेक्ट्रोनिक टाइपराइटर, फ्याक्स मेसिन र डट म्याट्रिक्स प्रिन्टर चलाउने पुस्ताका हस्ती हुन् । डट म्याट्रिक्स प्रिन्टर अझै पनि बैंक, वित्तीय संस्था, सरकारी कार्यालयहरूमा प्रयोग भइरहेकै छ । ‘क्यार क्यार गर्दै बिल छाप्छ यसले,’ थापा भन्छन्, ‘मसँग पनि छ पुरानो यस्तो प्रिन्टर ।’ सामान्यतया कार्यालयहरूमा अहिले लेजर, इंकजेट प्रिन्टरहरू राखिएका हुन्छन् । ट्वाक्क थिचेर आधा फन्को घुमाउनुपर्ने रोटरी फोन, पछाडि ठूलै जुरो उठेका सीआरटी मनिटर, क्यार, क्यार आवाज निकाल्ने डट म्याट्रिक्स प्रिन्टर, ८.५ इन्चका फ्लपी डिस्क, टाइपराइटर, क्रोम क्यासेट चक्का, सीडी प्लेयर, डीभीडी प्लेयरजस्ता ‘लिगेसी’ प्रविधि थापाले घरमा संगृहित गरेका छन् ।‘आगो लाग्यो दिलैमा, दमकल बोलाइदेऊ..’ जस्ता गीतमा पनि प्रविधिकै माग गर्ने थापाले क्यामरा, क्यासेट, कम्प्युटरको प्रगति नापेझैं वरिष्ठ पत्रकार किशोर नेपालले पनि ऐतिहासिक म्याकिन्टसदेखि सिमेन्स फोन हुँदै झन्डै सुटकेसजत्रो अडियो रेकर्डर र टाइप गरिसकेपछि फर्किएर एडिट गर्न नमिल्ने टेलिप्रिन्टरको युग भोगेर आएका छन् । उनले सिसाकलमले समाचार लेखे, लेटरप्रेसमा सम्पादन गरे अनि नेपालमै पहिलो पटक प्रयोगमा ल्याइएका यन्त्रहरूसँग साक्षात्कार पनि । २०२४/२५ सालतिर, समाचार लेख्न र छाप्न लेटरप्रेस र फ्ल्याटप्रेस प्रयोग हुन्थ्यो । संवाददाताले हातले लेखेका समाचार कम्पोजिटरहरूले लेटरप्रेसमा कम्पोज गर्थे । साना–साना धातुका अक्षरहरू एक–एक गरी उठाउनुपर्थ्यो र तिनलाई काठ वा धातुको ‘कम्पोजिङ स्टिक’ मा मिलाएर शब्द, वाक्य र अनुच्छेद बनाउनुपर्थ्यो । धातुका अक्षरहरूमा हुने सिसाले औंला काटेर हात छियाछिया हुन्थ्यो, कागज राताम्मे, समाचार छापिन्थ्यो, ब्ल्याक एन्ड ह्वाइटमा...।पत्रकार नेपाल त्यही वातावरणमा हुर्किए, कुनै समाचारमा ‘श्री ५’ लेख्दा टाइप–केसबाट ‘५’ अक्षर खसेर ‘श्री महाराजाधिराज’ बन्ने जोखिम हुन्थ्यो । त्यस्ता ‘सिल्ली’ त्रुटिमा समेत सम्पादकहरू ‘पञ्चे’ को कारबाहीमा परेको सम्झिएर नेपाल अहिले विरक्तिको हाँसो हाँस्छन् । २०३६ सालको जनमत संग्रहपछि नेपालमा ठूला आकारका साप्ताहिक पत्रिकाको विस्तार भयो । अन्तर्वार्ता लिँदा हातैले उतार्न भ्याउने पत्रकार नेपाललाई ‘साप्ताहिक मञ्च’ मा पदम ठकुराठीले सानो टेप रेकर्डर थमाए । ‘त्यसअघि माइक्रो टेप नभएर ठूला टेप बोक्नुपर्थ्यो, रेडियो नेपालकाहरू सुटकेसझैं बोकेर हिँड्थे,’ उनी सम्झन्छन्, ‘मलाई रेकर्डर चाहिँदैन थियो, म त हातैले टिपिसक्थें ।’२०३९ सालमा स्ट्यान्फोर्ड विश्वविद्यालयमा छात्रवृत्ति पाएर अमेरिका गएका उनले त्यहाँ पहिलो पटक म्याकिन्टस देखे, स्टिभ जब्सको अनौपचारिक डेमोसहित ! सिलिकन भ्याली र कम्प्युटर विज्ञानको विकासमा स्ट्यान्फोर्डको योगदान विशेष मानिन्छ । यस विश्वविद्यालयलाई कतिपयले सिलिकन भ्यालीको जन्मदाता भन्ने गरेका छन् । यहाँका प्राध्यापक, रिसर्चर र विद्यार्थीहरूले कम्प्युटर र प्रविधि क्षेत्रमा अनेक आविष्कार गरेका छन् । जब्सले सन् २००५ मा यस विश्वविद्यालयको दीक्षान्त समारोहमा दिएको भाषण निकै चर्चित छ, यसको भिडियो विश्वविद्यालयको युट्युब च्यानलमा हेर्न सकिन्छ । आफ्नो सफलता राम्ररी चाख्न नपाई ५६ वर्षको उमेरमै स्टिभ जब्स बितेर गए, पत्रकार नेपाल यसमा दुःख–मनाउ गर्छन् । ‘जब्सले एप्पलको खास सफलता अनुभव गर्न पाएनन्,’ उनी भन्छन् ।वि.सं. २०२० को दशकको पूर्वार्द्धमा महाँकालथानको टाइपिङ सेन्टरमा किबोर्ड चलाउने तालिम लिएका पत्रकार नेपाललाई स्ट्यान्डफोर्डका आईबीएम कम्प्युटरमा हात बसाल्न गाह्रो भएन । उनी अमेरिकाबाट फर्केर रोयटर्समा काम थाल्दा टेलिप्रिन्टरमार्फत समाचार पठाउने जमाना आयो । त्रिपुरेश्वरको दूरसञ्चार संस्थानको कार्यालयमा पाँच वटा टेलिप्रिन्टर क्याबिन थिए, उनी एउटा न एउटा क्याबिनमा छिर्थे । त्यो बेला विदेशको कार्यालयमा समाचार पठाउने एकमात्र आधुनिक साधन नै टेलिप्रिन्टर थियो । यो टाइपराइटरजस्तै देखिने एउटा इलेक्ट्रो–मेकानिकल डिभाइस थियो, जसले एउटा डिभाइसमा टाइप गरिएका अक्षरहरू अर्को टेलिप्रिन्टर डिभाइसमा प्रिन्ट गरिदिन्थ्यो । यता टाइप गरिएका समाचार हजारौं किलोमिटर टाढा प्रिन्ट हुन्थे । यसमा ब्याक गएर सम्पादन गर्न मिल्दैन थियो । चित्र, ग्राफिक्स केही पनि पठाउन सम्भव थिएन ।‘मैले त्रिपुरेश्वरमा लेखेका शब्दहरू रोयटर्सको लन्डन वा दिल्ली कार्यालयमा प्रिन्ट हुन्थे,’ पत्रकार नेपाल सम्झन्छन्, ‘त्यसको खट, खट आवाजसँगै मेरा समाचारहरू विश्वभर फैलिन्थे । राजनीतिक–आर्थिक विषयमा म रिपोर्टिङ गर्थें, हिमाल आरोहणको समाचार एलिजाबेथ हलीले गर्थिन् । रोयटर्सले उनलाई छुट्टै टेलिप्रिन्टर दिएको थियो, त्यो उनकै घरमा थियो ।’ त्रिपुरेश्वरको टेलिप्रिन्टर चलाउन रोयटर्सले नै शुल्क तिरिदिन्थ्यो । एपी, एफपीजस्ता अन्तर्राष्ट्रिय समाचार एजेन्सीमा आबद्ध भोला राणा, विनोद गुरुवाचार्यजस्ता पत्रकारहरूले पनि सुरुमा त्यहींको टेलिप्रिन्टर क्याबिन प्रयोग गर्थे, पछि कतिपयले घरमै यो डिभाइस राखेको नेपाल बताउँछन् ।हिजोका यस्ता कैयौं प्रविधि आज छैनन्, न त तिनको खास आवश्यकता नै छ, किनभने तिनै प्रविधिको उन्नत भर्सन अहिले हामीसँग छ । जाँतोको सट्टा विद्युतीय ग्रान्डर भएजस्तै ! तर, शिक्षा, सञ्चार र समग्र मानव जीवनकै प्रगतिको जग बसाल्न पुराना प्रविधिले पुर्‍याएको योगदान चटक्कै बिर्सिन मिल्दैन । कतिपय प्रविधि अहिले दिग्गजहरूको सम्झनामा मात्रै बाँकी छन्, केही भने संग्रहालयमा पनि भेटिन्छन् । सके त सबै प्रविधिका केही नमुना जोगाएर राखे, विगत चियाउन सजिलो हुन्थ्यो ।त्रिभुवन विश्वविद्यालयको पत्रकारिता तथा आमसञ्चार विभागमा ऐतिहासिक कोलम्बियन ह्यान्ड प्रेस जोगाएर राखिएको छ । यो मोडलको प्रेसलाई अमेरिकाकै पहिलो फलामे प्रेस मानिन्छ, जुन सन् १८१३ मा जर्ज क्लाइमरले निर्माण गरेका थिए । सन् १९०८ मा जंगबहादुर राणाले बेलायतबाट फर्किंदा ल्याएको नेपालको पहिलो छापा, गिद्दे प्रेस पनि छाउनीस्थित राष्ट्रिय संग्रहालयमा छ ।छापासँगै ध्वनि प्रविधिमा पनि थुप्रै फेरबदल आएका छन् । पहिलेको अकस्टिक युग, इलेक्ट्रिक, म्याग्नेटिक हुँदै अहिले डिजिटलमा छ । संगीतकार राजु सिंह म्याग्नेटिक युगको सम्झना गर्दै स्पुलमा रेकर्डिङ गर्दाको मिठास वर्णन गरेर थाक्दैनन् । उनलाई स्पुल रेकर्डिङ ताप्केमा झानेको दालजस्तै स्वादिलो लाग्छ । त्यसरी नै बनेका ६/७ हजार वटा क्यासेट चक्काहरू त उनले धूलो नजम्ने गरी दराजभित्र जम्मा गरेर राखेका छन् । ती प्ले हुँदैनन्, तर सम्झनाका अभिलेख बनेर बसेका छन् । उनले देखेका छन्, संगीत कसरी वान ट्र्याक रेकर्डिङबाट फोर ट्र्याक, एट ट्र्याक हुँदै अहिलेको एचडी र इम्मर्सिभ विधिसम्म आइपुगेको छ ।‘फोर ट्र्याक प्रविधि आउँदा पिङपङ बाउन्सिङ गरेर एउटा ट्र्याकलाई अर्कोमा सारेर, फेरि अर्कोमा मिलाएर नयाँ स्वाद सिर्जना गरिन्थ्यो,’ सिंह भन्छन्, ‘एनालग रेकर्डिङमा स्पुल प्रयोग हुन्थ्यो । त्यो रेकर्डिङको गहिराइ आजको डिजिटलमा छैन । ठूलो गेज भएको त्यो स्पुलमा ध्वनि मात्रै होइन, भावना र मर्म कैद हुन्थे ।’ संगीतकार सिंह अहिले एआईले बनाउने गीतमा ‘भाइब’ भए पनि ‘भावना’ नभएको टिप्पणी गर्छन् । त्यसकारण, अहिलेको हाई–टेक जमानासमेत विश्व संगीतका कतिपय अभियन्ता भावना र गहिराइको खोजीमा पुनः एनालग र भिनायल रेडर्ड्सतर्फ फर्किंदै गरेको उनी औंल्याउँछन् । यसको सानो झलक त हामीकहाँ नै गायक सुगम पोखरेलले प्रस्तुत गरेका छन् । उनले ‘सोलो ट्र्याक’ को जमानामा ९ वटा गीत संग्रहित पूर्ण कदको एल्बम निकालेका छन्, त्यो पनि क्यासेट चक्काको डिजाइनमा । सुगम आफ्ना श्रोतालाई ‘नोस्टाल्जिक’ बनाउने प्रयत्नमा छन् ।यो सांगीतिक दुनियाँको कथा थियो, जहाँ आज ध्वनिभित्र भावनाको खोजी भइरहेको छ । कुनै बेला शब्द, संगीत र स्वरहरू स्पुलमा रेकर्डिङ हुँदै गर्दा, डेटा र डायल–अप कनेक्सनजस्ता प्रविधि पनि काठमाडौंका गल्लीहरूमा ‘टु टु टु, टि टि टि...’ जस्तो रोबोटिक आवाज निकाल्दै थिए ।त्यही बदलिँदो परिवेशमा गुणकेशरी प्रधानको प्रविधिसँगको यात्रा सुरु हुन्छ । ‘त्यो बेला किलोबाइट पनि ठूलो लाग्थ्यो, आजको गिगाबाइट र टेराबाइट त सोच्न पनि सकिँदैन थियो,’ नेपालको पहिलो महिला कम्प्युटर इन्जिनियर भनेर चिनिने प्रधान भन्छिन्, ‘सन् १९८० मा सोभियत संघ गएपछि मैले कम्प्युटर इन्जिनियरिङ भन्ने विषयबारे पहिलोपल्ट सुनेकी थिएँ ।’सन् १९८६ मा स्नातकोत्तर सकेर नेपाल फर्किंदा यहाँ भर्खर कम्प्युटर सेन्टरहरू खुल्दै गरेको उनी सम्झिन्छिन् । मानिसहरू एक महिनादेखि एक वर्षसम्मको कम्प्युटर ट्रेनिङ लिन्थे । दूरसञ्चार संस्थानमा बिल प्रोसेसिङ गर्ने प्रणाली थिएन, नेसनल कम्प्युटर सेन्टरमा प्रोसेस गर्न पठाउनुपर्ने र ५/६ महिनापछि मात्रै बिल फिर्ता आउँथ्यो । ‘त्यो हालत थियो, हामीले टेलिकममा माइक्रो कम्प्युटर ल्याएर बिलिङ एन्ड कस्टमर केयर सर्भिसको सुरुवात गरेका थियौं,’ प्रधान भन्छिन्, ‘इन्टरनेट चाहिँ हामीभन्दा पहिले मर्कन्टाइललगायत निजी सेवा प्रदायकले नै सुरुवात गरिसकेको थिए । हामीले डायल–अप इन्टरनेट भित्र्याउँदा कतिपयले खिसी पनि गरे ।’अहिले विस्थापित भइसकेको डायल–अप इन्टरनेट प्रविधि आम मानिसलाई इन्टरनेटको स्वाद चखाउने पहिलो माध्यम थियो । नेपालमा डायल–अपको आगमनसँगै साइबर क्याफेहरूको लहर आयो, अहिले त ‘साइबर क्याफे’ भनेकै नबुझ्ने पुस्ता हामीसँग छ । बुझाइहालौं– प्रयोगकर्ताहरू प्रतिघण्टा शुल्क तिरेर त्यहाँ इन्टरनेट चलाउँथे । डायल–अप इन्टरनेटमा कम्प्युटरमै टेलिफोनको लाइन र मोडेम जोड्नुपर्थ्यो । त्यसपछि युजर नेम र पासवर्ड हालेपछि एक किसिमको रोबोटिक ध्वनि निस्किन्थ्यो–टुँ टुँ, क्रिक, क्रिक... यस्तै–यस्तै ! त्यसपछि बल्ल इन्टरनेट जोडिन्थ्यो । इमेल चलाउन याहु, हटमेललगायत प्रयोग हुन्थ्यो । याहु र एमएसएन म्यासेन्जरको च्याट रुमबाट अरूसँग कुरा गर्न मिल्थ्यो । त्यो बेलाको सोसल मिडिया भनौं ! अलि पछि हाई फाइभ भन्ने पनि आयो ।प्रधानको सम्झनामा अझै ताजा छ, डायल–अप इन्टरनेटको आवाज अनि टेलिफोनको लाइन लिन त्रिपुरेश्वरदेखि थापाथलीसम्म लाइन लागेका ग्राहकको अनुहार । त्यो केबल उपकरणको कथा थिएन, प्रविधिमा हाम्रो समाजले चालेको पहिलो पाइला थियो ।"
मीनपचासका सिकारी महाराजाहरू,"उन्नाइसौं शताब्दीको सुरुवातताका । मीनपचासका सबैभन्दा जाडा ५० दिन सुरु हुनेबेला काठमान्डुमा श्री ३ महाराजको दरबारमा व्यस्तता एकाएक बढ्थ्यो । काठमान्डुवासी जाडो कटाउन बन्दोबस्ती मिलाउँदै गरेका हुन्थे भने दरबारका कर्मचारीचाहिँ महाराजाको दक्षिण–यात्रा तयारीमा धुम्मरधुस लागिरहेका हुन्थे । उता तराईका फाँटमा ओरालो लागेको तापक्रमसँगै औलो सार्ने लामखट्टे पातलिँदै जान्थे ।लामखुट्टेका क्रियाकलाप सुस्ताउँदा भने महाराजा जाग्थे र सुरु हुन्थ्यो– भव्य सिकार वा बाघको वधयात्रा । लामखुट्टे हराउँदा र तापक्रम ओरालो लाग्दा बाघ–गैंडाहरूको भने काल नजिकै आउँथ्यो । महाराजाहरूको बन्दुकको नाल र हात्तीको चालबाट त्यो कालले सालका जंगल प्रवेश गर्थ्यो । सयौं हात्ती तयार हुन्थे, सयौं माउते र हजारौं सहयोगी । यस्तो भव्य वधयात्रा सुरुवात गरेका थिए, श्री ३ महाराज जंगबहादुर राणाले ।यस्ता बाघको वधयात्रा छिमेकी भारतमा भने धेरैअघिदेखि नै भइरहेको थियो । भारतमा बेलायती शासनको चर्काचर्की थियो भने नेपालमा राणाहरूको । भारतका विभिन्न राज्यका राजा–महाराजालाई एकअर्काविद्ध लडाएरै बेलायतीले शासन बलियो बनाउँदै थिए ।बेलायती शासनका नाइकेसँग को बढी नजिक हुने भन्नेमा स–साना राज्यका राजा/महाराजाहरूको होडबाजी थियो । उनीहरू सिकारमा मस्त हुन्थे र बेलायती नाइकेहरूलाई बेलाबेला सिकारमा आमन्त्रण गर्थे । बेलायती नाइकेहरू नियमित सिकार गर्थे नै, धेरैजसो त नामुद सिकारी नै थिए ।खानाका लागि सिकार त मान्छेले हजारौं वर्षदेखि गरेकै हो, तर सौख र सानका लागि सिकारको चरम रूप बेलायतले विश्वका विभिन्न देशहरू कब्जा गर्न थालेबाट देखिएको थियो । बेलायतीहरूले पहिले एसिया र अफ्रिकाका देशहरू कब्जा गरे, त्यसपछि व्यापक सिकार गरेर कैयौ वन्यजन्तु सखाप पारेका थिए, बाघ–गैंडा त्यसको सिकार भएका थिए ।सिकारको तह कत्रो थियो भने सन् १८८० देखि सन् १८८४ सम्म भारतको भिसरोय बनेका बेलायती लर्ड रिपोनले उनको जीवनकालका विभिन्न चरणमा पाँच लाख ५६ हजार ८ सय १३ जनावर मारेका थिए, जसमा नेपालमा राणाहरूको निम्तोमा आउँदा मारिएका नौ बाघ र दुई गैंडा पनि पर्छन् । कुन महाराजाले बढी सिकार गर्ने भन्ने होडबाजी चलिरहेको हुन्थ्यो भारतमा ।त्यतैको सिको गर्दै यता नेपालमा पनि श्री ३ महाराजहरूले हरेक वर्ष लामो सिकार यात्रा गने थाले । राजा–महाराजाले पहिलेदेखि नै सोखका लागि सिकार त गर्थे, तर जंगबहादुरको पालादेखि भने राणाहरूले मीनपचासको समयमा सिकार अनिवार्य जस्तो बनाए । त्यो एउटा परम्पराकै रूपमा स्थापित गरियो ।जर्ज पाँचौंको सिकार टोली।सन् १८१७ मा जन्मेका जंगबहादुरले सन् १८४६ देखि सन् १८७७ सम्म नेपालको सत्तामा हालीमुहाली गरे । किताबी ज्ञानमा खासै चासो नभएका जंगबहादुरलाई शारीरिक रूपमा चलायमान हुनुपर्ने सबै कुरा मन पर्थे– खेलकुददेखि सिकारसम्म । हरेक वर्ष मीनपचासको समयमा तराईमा सिकार गर्न जाँदा जंगबहादुरले मात्रै ३१ वटा मीनपचासमा ४०० बढी बाघ मारेका थिए ।त्योभन्दा पहिले पनि राजा/महाराजाहरू सिकार खोज्न निस्किन्थे, तर जंगबहादुरले नयाँ प्रचलन सुरु गरे अर्थात् अरूले खोजेर ठिक्क पारेको सिकारलाई सकेसम्म चाँडै मार्ने । त्यसले मारिने जनावरको संख्या ह्वात्तै बढायो । उनले सिकारमा ‘नेपाली घेरा’ नामक नियम ल्याए । जंगेको नियममा के गरिन्थ्यो भने पहिले बाघ भएको कुनै स्थानमा पाडो वा राँगो लगेर बाँधिन्थ्यो, जसका कारण बाघ आकर्षित हुन्थे ।त्यसपछि तीन सय बढी हात्तीले दुई किलोमिटर आसपासको क्षेत्रमा गोलो घेरा बनाएर घेर्थे । बिस्तारैबिस्तारै ती हात्तीले घेरा साँघुर्‍याउँदै लैजान्थे भने घेराभित्रका बाघ पेलिँदै जान्थे । सिकार हात्तीमा सवार महाराजाहरूले त्यसैबेला घेराभित्रका बाघ मार्थे । भनिन्छ, कुनै–कुनै घेराभित्र त ६ वटासम्म बाघ भेटिन्थे । त्यसलाई सिकार–भोज अर्थात् हन्टिङ पार्टी भनिन्थ्यो ।जंगबहादुरले सन् १८७६ मा बेलायतका प्रिन्स अफ वेल्स इडवार्ड सातौंलाई निम्त्याएर पश्चिम नेपालको शुक्लाफाँटामा बाघको सिकार गराएका थिए । सन् १९११ मा इडवार्डका छोरा जर्ज पाँचौंले चितवनमा एक साता लामो सिकार यात्रा गरेका थिए, चन्द्रशमशेरका पालामा । त्यसको १० वर्षपछि सन् १९२१ मा जर्जका छोरा इडर्वाडले पनि चन्द्रशमशेरकै पालामा चितवनमै सिकार गरेका थिए ।चितवन खासमा सिकारको राजधानी थियो । त्यसमध्येको सबैभन्दा भव्य सिकार–यात्रा भने जर्ज पाँचौंको थियो, सन् १९११ मा । जर्ज पाँचौं दिल्लीमा भारतका सम्राट्को मुकुट लगाएर सिकारका लागि नेपाल पसे । तर, त्यसैदिन नेपालका राजा पृथ्वी वीरविक्रम शाहको मृत्यु भयो । राजा नै मरे पनि बेलायतका राजाको सिकार–यात्रा नरोक्ने निर्णय श्री ३ महाराज चन्द्रशमशेरले गरे ।सन् १९११ को डिसेम्बर १८ तारिख अर्थात् मीनपचासको एक दिन ! ठोरीको विकनास्थित क्याम्पबाट रिउ खोलाले बनाएको उपत्यकामा उनकै भ्रमणका लागि बनाइएको १३ माइल लामो बाटोमा कार चढी सिकारमा निस्किएका जर्जलाई चन्द्रशमशेरका छोरा बबरशमशेरले साथ दिएका थिए । साँझ साढे पाँच बजे राप्तीको दक्षिण किनारमा आइपुगेका राजाको भ्रमणबारे क्याम्ब्रिज विश्वविद्यालयमा संग्रहित त्यो बेलाको फिल्ड नोटमा लेखिएको छ ।‘त्यो सिकार यात्राका लागि ६ सय हात्ती, १२ हजार भरिया र दुई हजार सेवक प्रयोग भएको थियो । बाटोमा राजाले दुई बाघ मारे, जसलाई हात्तीहरूको झुन्डले उनैको सिकारका लागि घेरेर राखेका थिए । त्यसपछि १९ माइल मोटर–यात्रापछि लर्ड डुह्रामले एक बाघ र एक गैंडा, राजा जर्जले दुई गैंडा र लर्ड एनालीले एउटा गैंडा मारे । तीन बाघ र तीन गैंडा मारेपछि उनीहरू बिहानको खानामा सरिक भए,’ विश्वविद्यालयको सो कागतपत्रका आधारमा किइस रुकमाकरले छापेको अनुसन्धानपत्रमा लेखिएको छ ।डिसेम्बर २० बुधबारका दिन ठाउँ–ठाउँमा पाडा राखिएको थियो, बाघलाई आकर्षित गर्न । तीनवटा टोली खटाइएको थियो, दुई टोली बाघका लागि, एउटा गैंडाका लागि । पहिलो घेराभित्र फसेकी एक बघिनीलाई राजाले मारिहाले । दोस्रो घेरामा एउटा गैंडा र उसको बच्चा थियो । गैंडाले आफूलाई घेरिरहेका हात्तीमाथि आक्रमण गर्न थाल्यो र त्यो घेरा तोडेर भाग्न सफल भयो । तेस्रो घेरामा भने कम्तीमा चार बाघ थिए, जो मुटु छेडिएलाजस्तो आवाजमा कराइरहेका थिए ।ती बाघले पनि हात्तीलाई आक्रमण गरिरहेका थिए भने माहुतेहरू चिच्याइरहेका थिए । त्यही माहोलमा राजा जर्जले बन्दुक तेर्स्याए र चार बाघ ढलाए । जर्जको टोलीले आफ्नो ११ दिने बसाइका क्रममा ३९ बाघ, १८ गैंडा र चार भालु मारेका थिए । त्यस्तै, सन् १९३९ को अर्को एउटा सिकार–यात्रामा त एकैपटक १२० बाघ मारिएको थियो भने सन् १८५० मा जंगबहादुर राणा एक्लैले चितवनमा एउटै सिकार–यात्रामा ३१ बाघ मारेका थिए ।महाराजा जुद्धशमशेरले मात्रै सन् १९३३ देखि १९४० को बीचका सात वर्षमा ४३३ बाघ मारेका थिए, जुन अहिले नेपालमा रहेको बाघको कुल संख्याभन्दा पनि धेरै हो । नेपालभन्दा भारतमा विकराल थियो, बाघ हत्याको शृंखला । सन् १९३० देखि १९५५ बीच भारतको जयपुरबाट २५० माइल दक्षिणमा रहेको उदइपुरका महाराजाले १,००० बाघ मारेका थिए भने मध्यभारतको सुरगुजाका महाराजाले त्यसै समयमा १७१० बाघ मारेका थिए ।एकातिर राजा–महाराजाहरूले बाघ–गैंडाको सिकार गरिरहेका थिए । अर्कोतिर पश्चिमा देशका धनीले पनि सौखका लागि विश्वका विभिन्न देशमा पैसा खर्चेर सिकार खेल्न जाने र जनावर लिएर फर्कने अर्थात् हन्टिङ ट्रफी जम्मा गर्ने कामबढ्दो थियो, खासगरी पहिलो विश्वयुद्धपछिको समयबाट । त्यस्तो काम गराउन कम्पनी नै खोलेर लागेका एक जना गोराले राणाशासनकै बेला पनि नेपालमा केही विशेष सिकार यात्रा गराउँथे । त्यसरी पैसा कमाउने उद्देश्यले जंगली सिकार गराउने पहिलो गोरा थिए, अमेरिकी सिकारी चार्ल्स कोटार । इतिहास अध्येता मार्क लिचीको एक अध्ययनपत्रमा उनले लेखेका छन्, कोटार सन् १९१० मा बेलायती शासन चलिरहेका बेला पूर्वी अफ्रिका आएका थिए ।धनी अमेरिकी गोरा सिकारीलाई सिकार गराउने उद्देश्यले उनले सन् १९१९ मा कोर्टास् सफारी सर्भिस् स्थापना गरे, अफ्रिकामा । त्यो निकै चलेपछि कोटार नेपाल आए र तत्कालीन राणा–महाराजाहरूसँग दोस्ती बढाए । महाराजाले कोटारका सिकारी ग्राहकहरूका लागि दरबारसमेत प्रयोगका लागि उपलब्ध गराइदिन्थे भनेर लिचीको अध्ययनमा भनिएको छ । सन् १९२२ मा त कैशरशमशेर राणाले रु. ३५,००० अर्थात् त्यो बेलाको १२,६०० डलरमा दुई वटा गैंडा अमेरिकाको एउटा चिडियाखानाका लागि बेचेका थिए । यसरी सफारीमार्फत सिकार गराएर सिक्का आर्जन गर्न राणाहरूले धनी अमेरिकी गोरा सिकारीबाट सिकेका थिए ।श्री ३ हरूको शासन १९५१ मा ढल्यो, तर पनि बाघ–गैंडा ढाल्ने काम रोकिएन । प्रजातन्त्र आएको चार वर्षमै सन् १९५५ मा राजा त्रिभुवन मरे । उनका छोरा महेन्द्र नेपालका राजा भए । उनले प्रजातन्त्र मासेर पञ्चायती व्यवस्था लादे । महेन्द्र पनि श्री ३ हरूजस्तै सिकारका सौखिन थिए, व्यापकै सिकार गर्थे । राणाबाट सिकार राजामा सरेको थियो ।एकातिर राजा–महाराजाहरूले सिकार गरिरहेका थिए भने अर्कोतिर दोस्रो विश्वयुद्धपछि उरालिएको अर्थतन्त्रमा धनी हुँदै गएका अमेरिकी गोरालाई सिकार गराउने व्यवसाय व्यापक बन्दै थियो । अफ्रिका र एसियाका बाघ, गैंडा, सिंह जस्ता ठूला जनावर सिकार गराउने कम्पनी नै खोलेर व्यापार गरिरहेका थिए । नेपालमा पनि गोराहरू आउने क्रम बढ्यो । बेलायती त छँदै थिए, अमेरिकीहरूको आगमन पनि बाक्लिन थाल्यो । राणाहरू सेलाएका त थिए, तर सिकारको सौख भने कायमै थियो । सिधै सत्तामा नभए पनि राजाको वरिपरि उनीहरूकै हालीमुहाली थियो ।कोटारको सिकार सफारीपछि भने अरूले नेपालमा सिकारको व्यापार नै चलाएका भने थिएनन् । तर, राणाहरू हटेर शाहहरू आएपछि खासगरी महेन्द्र र उनका भाइ बसुन्धराको आडभरोसामा सिकार सफारीका लागि दुई गोरा चितवन पसे । ती गोरा थिए– अमेरिकी जोन कोपम्यान र आइरिस पिटर वार्यन । महेन्द्र कोपम्यानको प्रशंसक थिए भने बसुन्धराका प्रिय पात्र थिए पिटर ।महेन्द्र राजा भएको तीन वर्षमै सन् १९५८ मा नेपालमा रोयल नेपाल सिकार कम्पनी खोले । कोपम्यानभन्दा पहिले नै बसुन्धराको आदेशमा पिटरले सिकारको लाइसेन्स पाइसकेका थिए– सन् १९५३ मा । कोपम्यानले भने सन् ६० को दशकमा अमेरिकाका दुई धनी व्यापारी हर्व क्लेइन र टोडी ले वाइनेलाई नेपाल ल्याए । दुवै व्यापारी सिकारका सौखिन थिए । उनीहरूले चितवनमा पहिलो हन्टिङ लज खोले– टाइगर टप्स ।राणाहरू पछिको सबैभन्दा भव्य सिकार–सवारी महेन्द्रले गराएका थिए, चितवनमै । उनले पनि बेलायतकी महारानीलाई नेपालमा सिकार गराउने कार्यक्रम मिलाए । चितवन फेरि भव्य सजियो । जर्ज पाँचौंले बाघ मारेको ५० वर्षपछि आइपुगेकी थिइन् उनकी नातिनी बेलायतकी महारानी एलिजावेथ द्वितीय । पहिले त सडक मात्र बनाइएको थियो, तर महारानी एलिजावेथका लागि ४ हजार फिट लामो जहाजको रनवे नै नेपाली सेनाले मेघौलीमा बनायो, एक महिनामै । हजारौं मानिसलाई काममा खटाइएको थियो, दिनरात नभनी काम भइरहेको थियो । सेना, कर्मचारी, प्रहरी सबै लागेका थिए ।एक महिनामै दुई वर्ग माइलको क्षेत्रफलमा क्याम्पिङ र सिकार टेन्टको बस्ती नै तयार गरिएको थियो । दुबो बिछ्याएर सम्म मैदान बनाइएको थियो । भरतपुरबाट मेघौली जोड्ने बाटो बनेको थियो । त्यो बाघ सिकारका लागि चितवनका जंगलमा ३७६ हात्ती तैनाथ गरिएको थियो, जसले दुई माइल लामो लाम बनाएका थिए । सिकारमा जाँदा ६ वटा हात्तीलाई त बारका रूपमा प्रयोग गरिएको थियो, जहाँ महारानी एलिजावेथ र राजा महेन्द्रको टोलीलाई वाइनदेखि बियर सर्भ गरिएको थियो । तर, सिकार कार्यक्रममा सहभागी भए पनि महारानीले सिकार भने गरिनन् ।बेलायतलगायत पश्चिमा देशहरूमा त्यसरी बाघ–गैंडा लगायतका जनावर मारेकामा विरोध भइरहेको थियो । तर, एलिजावेथले राजा महेन्द्रको भव्य सिकार सवारी–यात्राको अनुरोध अस्वीकार गर्न सकिनन्, सिकार गर्न पनि चाहिनन् । एलिजावेथका श्रीमान् प्रिन्स फिलिपले त नाटक गर्न बन्दुकको ट्रिगर चलाउने औंलामा ब्यान्डेज लगाएर राजा महेन्द्रलाई आफूले सिकार गर्न नसक्ने बताएका थिए । त्यसपछि उनको सिकार टोलीका अरू सदस्यले जनावर मारेका थिए । यसरी बिस्तारैबिस्तारै विश्वभरि नै बाघमारा अभियानमा राजा–महाराजाहरूको मोहको विरोधमा अभियन्ता र सञ्चारमाध्यम लाग्न थालेपछि राजा–महाराजा नै त्यस अभियानमा सरिक हुन थालका थिए । एलिजावेथ र फिलिप पनि त्यो अभियानमा सहभागी भइसकेका थिए । बेलायतका पत्रिकाहरूमा लेखिएको थियो, ‘महारानीले बन्दुकले होइन, क्यामराले सफारीको आनन्द लिइन् ।’महेन्द्र पनि बाघ–गैंडा संरक्षण गर्नुपर्छ भन्ने अभियान चलाएका संस्थाहरूले स्विट्जरल्यान्डमा आयोजना गरेको सम्मेलनबाट भर्खरै फर्केका थिए । बेलायती राजपरिवारको त्यसमा सहभागिता थियो । महेन्द्रले पनि उनीहरूको अरुचि बुझे र बिस्तारै नेपालमा पनि वन्यजन्त संरक्षण अभियान सुरु भयो । तर, महेन्द्र त सन् १९७२ मा चितवनमा सिकार गर्ने यात्रामा रहँदैताका बितेका थिए । उनी मरेपछि भने नेपालमा बाघ–गैंडा सिकार नै प्रतिबन्धित गरियो । सिकारले निरन्तरता पाउन छाड्यो । महेन्द्र मरेको एक वर्षपछि अर्थात् सन् १९७३ मा नेपालले पहिलो राष्ट्रिय निकुञ्ज चितवन राष्ट्रिय निकुञ्ज स्थापना गर्‍यो । त्यहाँबाट ‘बाघ मारन होइन बाघ हेरन’ को यात्रा आरम्भ भयो ।जंगल सफारी बन्दुकको नालबाट क्यामराको लेन्समा सर्‍यो । तर, आक्कलझुक्कल बाहिर थाहा नदिइकन महाराजाहरू सिकार चाहिँ गर्थे । वि.सं. २०३५ मा समेत राजा वीरेन्द्र्रलाई पितृ तर्पण गराउन भाले गैंडा खोजिदिने जिम्मा पाएका वन्यजन्तु संरक्षणविद् हेमन्त मिश्रले आफ्नो किताब ‘अ सोल अफ राइनो’ मा दिनैभर दूरबिनले गैंडाको लिङ्ग पहिचान गर्दा थाकेर लखतरान परेको उल्लेख गरेका छन् ।अन्ततः उनले फेला पारेको भाले गैंडालाई राजा वीरेन्द्रले गोली हानेर मारेका थिए । मिश्रले लेखेका छन्, ‘क्याम्पमा लगेपछि त्यो गैंडाको भुँडीबाट अंगहरू एकएक गरी बाहिर झिकेर बाल्टिनहरूमा राखियो । चारै खुट्टा आकाशतिर ठडिने र ढाड भुइँमा अडिने गरी गैंडाको शरीरलाई अड्याइयो । फूल–अक्षताले गैंडाको शरीरमा पूजा गरेपछि राजा गैंडाको शरीरभित्र प्रवेश गरे । उनी गैंडाको पेटभित्र उभिए र दुवै आँखा बन्द गरे । गैंडाको रगतले भरिएका दुवै हात जोडेर उनले आफ्ना पितृलाई तर्पण दिए ।’तर, पछि त्यो चितवनको हन्टिङ लज सन् १९७२ मा बेलायती नागरिक जिम एडवार्डले किने र अर्का साथी चक म्याकडगललाई मिसाएर ‘बाघ मार्ने होइ, बाघ हेर्ने’ लजका रूपमा स्थापित गराए । बाघको ‘मरनबाट हेरनको यात्रा’ सुरुवात एकातिर सरकारले सन् १९७३ मा चितवनलाई पहिलो राष्ट्रिय निकुञ्ज घोषणा गरेर गर्‍यो भने धनीमानी विदेशीका लागि ‘बाघ हेरन’ को यात्रा गराउने कामको सुरुवात टाइगर टप्सले गर्‍यो । सफारी त्यसपछि बन्दुकबाट क्यामरामा सर्‍यो, राजा–महाराजाबाट पर्यटकमा पनि पुग्यो ।"
चरा खोजिरहेको पर्यटन,"काठमाडौँ — वैशाख पहिलो साता ‘कंक्रिटको जंगल’ छाडेर हामी पुगेका थियौं, चितवन । उद्देश्य थियो– जंगल सफारी । चितवन राष्ट्रिय निकुञ्जको ‘प्राकृतिक जंगल’ छिरेपछि क्लान्त शरीरमा ऊर्जा थपियो । धापिएको शरीरमा शीतल छरियो । आँखा र कानलाई चनाखो बनाएर जिपमा सुस्तरी लम्किइरहेका थियौं, नेचर गाइड विकास लिम्बूले चालकलाई इसारा गरे ।गाडी रोकियो । घाँसे मैदानमा जोडी मयूरका टाउका देखिए, हामीलाई पल्याकपुलुक हेरेर तिनीहरू झाडीभित्र छेलिए ।अलि पर देखापर्‍यो– गैंडा, जुन बिहानको कलिलो घाम ताप्न निस्किएको थियो । हामीलाई देख्नासाथ दुवै कान हल्लायो र आफ्नै चर्यामा मग्न रह्यो । चित्तल, बँदेल, रातो बाँदर, रतुवाका गतिविधि र कालिज, हलेसो, लहाँचे, काकाकुललगायत अनेक चराको आवाजले हामीलाई अर्कै संसारको आभास दिलाइरहेको थियो ।विदेशी पर्यटकको हूल कोही जंगल वाकमा त कोही जिप सफारीमा देखिन्थ्यो । अधिकांशको काँधमा झुन्डिएको बाइनाकुलर रूखका हाँगातिर कि त घाँसे मैदानमा सोझिएका थिए । आखिर तिनीहरू चरामा के देखिरहेका छन् ?‘बर्ड वाचिङ टुरिजमका लागि खास प्रजातिको चरा भयो भने झनै राम्रो,’ चराविद् हेमसागर बराल भन्छन्, ‘विदेशीहरू हिमाल वा मध्यपहाडमा पाइने चरा हेर्न यहाँ आउँछन् । तराई क्षेत्रमा पाइने तर अरू देशमा नदेखिने चरा खोज्नु पनि उनीहरूको अर्को उद्देश्य हो । नेपालमा मात्रै पाइने काँडे भ्याकुरमा त धेरैको रुचि हुन्छ ।’ कम्तीमा दुई साताभित्र चराका ४ सय प्रजाति देख्न सकिने उनी बताउँछन् ।नेपालमा पाइने ९ सय प्रजातिमध्ये करिब ७२ प्रतिशत अर्थात् ६५० भन्दा बढी प्रजातिका चरा चितवनमा पाइन्छन् । नेपालमा संरक्षित ९ वटा पन्छीमध्ये राजधनेश, कालो गरुड, सानो खरमुजुर, खरमुजुर, सेतोकण्ठे गरुड र सारस यहीँ छन् । भुँडीफोर गरुड, रातो जुनबकुल्ला, कालो तित्रा, ठूलोकण्ठे तोरीगाँडा, सुन्तले चाँचर, रातो मुनियाँ, चखेवा, किङफिसर लगायतका चरा यहीँ विचरण गरिरहेका हुन्छन् । सिमसार आश्रित धेरै चराको बासस्थान चितवन हो ।‘चिनियाँ, जापानी र ब्रिटिस पर्यटकमा चराप्रतिको चासो बढी हुने रहेछ । उनीहरू बर्ड वाचिङ मुख्य उद्देश्य राखेर आउँछन्,’ सिद्धार्थ भिलासा वनबासका प्रबन्ध निर्देशक प्रकाश न्यौपाने भन्छन्, ‘चितवन नेपालमै चराका लागि धेरै राम्रो ठाउँ बनिसक्यो । यो चराको हब हो । विदेशी मात्रै होइन, चराप्रति आन्तरिक पर्यटकको पनि चासो बढ्दो छ ।’ठूलो माटीकोरे । तस्बिर : मनोज पौडेल/कान्तिपुरसिद्धार्थले त आफ्ना कोठाको नामकरण नै चराबाट गरेको छ । जस्तो– हर्नबिल, किङफिसर, फिस इगल, ब्राउन फिस उल इत्यादि । पानीचरा संरक्षणको काम पनि गरिरहेको न्यौपानेले बताए । ‘कन्जर्भेसनको थिममा हामीले २२ महिनाअघि सुरुवात गरेका हौं । दुई सय प्रजातिका रूख हामीसँग छन्, तीमध्ये ५० वटा त चराले खान मिल्ने फलफूलका मात्रै,’ उनले भने, ‘पोखरीमा हालिएका माछा चराकै आहाराका लागि हुन् ।’ यहाँ ५० देखि सय प्रजातिका चरा देख्न सकिने उनले दाबी गरे ।चितवनका धेरैजसो होटल–रिसोर्टले ब्रेकफास्टपछिको प्याकेजमा ‘बर्ड वाचिङ’ छुटाउँदैनन् । निकुञ्ज र आसपास मात्रै होइन, चितवनको भूगोल र वातावरण नै विशेष गरी चराका लागि ‘स्वर्ग’ हो । निकुञ्ज र आसपासको संरक्षित क्षेत्रसँगै अन्यत्र पनि चरा अवलोकन गर्ने ‘बर्ड वाचर’ को संख्या बढ्दो छ, जसले चरा संरक्षणमा मात्र टेवा पुर्‍याएका छैनन्, पर्यटन प्रवर्द्धनमा पनि सघाएका छन् । विभिन्न जिल्लामा रहेका चरा सम्बन्धित संघसंस्था, स्वतन्त्र चरा खोजकर्ताको क्रियाशीलता लोभलाग्दो देखिन्छ ।संरक्षण संस्थामा लाग्नेहरूसँगै स्वतन्त्र बर्ड वाचर र फोटोग्राफरको भूमिका महत्त्वपूर्ण देखिएको बराल बताउँछन् । ‘चरालाई नै बहाना बनाएर देश–विदेश घुम्ने, रमाउने चलन बढ्दो छ,’ भन्छन्, ‘चरासम्बन्धी सूचना, ज्ञान विस्तार र नयाँ रेकर्डका लागि ठूलो जमात तयार भइसकेको छ । कुनै नयाँ जानकारी लिनुपर्‍यो भने हामीलाई उनीहरूले सहयोग पुर्‍याइरहेका छन् ।’तस्बिर : मनोज पौडेल/कान्तिपुरनेपाल पर्यटक–चराको पनि गन्तव्य बनेको छ । यहाँ हिउँदमा मात्रै १५० भन्दा बढी प्रजातिका चरा बसाइँ सरेर आउँछन् भने ६५ प्रकारका ग्रीष्मकालीन चराले यतै बच्चा कोरल्छन् । घना जंगलदेखि घाँसै मैदान, सिमसार, तालतलैया, नदी–पोखरीको उपलब्धताले नेपाल दुर्लभ चराका लागि समेत स्थायी बासस्थान र ‘ट्रान्जिट प्वाइन्ट’ हो ।विश्वमा पाइने करिब ११ हजार चरामध्ये नेपालले ८ प्रतिशतभन्दा बढी हिस्सा लिएको छ । उत्तरी गोलार्द्धमा चिसो बढेपछि साइबेरियादेखि चराको आगमन नेपालतिर हुने गरेको छ । हिमालयको फेदीदेखि पहाड र तराईका फाँट, तालतलैया र सिमसारमा रमाउने यस्ता चरा अवलोकनमा पर्यटनलाई जोड्न सकिने चराविज्ञ बताउँछन् ।संरक्षणकर्मी वासु ढुंगाना पर्यटनमा ‘बर्ड वाचिङ’ लाई राम्रो अवसर ठान्छन् । विशेष गरी विलासी पर्यटक र बर्ड वाचर लामो समय बस्ने भएकाले उनीहरूको खर्च बढ्ने र त्यसले पर्यटन क्षेत्रका लागि फाइदा पुर्‍याउने उनको भनाइ छ ।६ सय प्रजाति चरा यहीँका रैथाने छन् । यस्ता चरा ५ हजार मिटर उचाइसम्म पाइन्छन् । हामीकहाँ ७४ प्रजातिका फिरन्ते चरा छन् भने भारत, पाकिस्तान, श्रीलंका र अफ्रिकासम्म पुग्ने बटुवा चरा ५० हाराहारी छन् । साइबेरिया, मंगोलिया, किर्गिस्तान, कोरिया, तिब्बत, पूर्वी युरोप र भारतका विभिन्न ठाउँबाट समेत नेपालसम्म आइपुग्ने चराको अद्भुत संसार देख्न पाउँदा को खुसी नहोला र ! तर, के हामीले चरा पर्यटनमा काम गर्न सकिरहेका छौं त ?तस्बिर : मनोज पौडेल/कान्तिपुरचराविद् बरालका अनुमानमा वार्षिक १ हजार ५ सयदेखि २ हजार विदेशी विशेषगरी चरा हेर्नकै लागि भनेर आउँछन् । ‘नेपालमा भित्रने कुल पर्यटकमध्ये करिब १५ प्रतिशतले चरा पनि हेर्ने गरेका छन्,’ उनी भन्छन्, ‘पर्यटनमा चरा महत्वपूर्ण छ है भनेर यही तथ्यले देखाएन र ?’चरालाई कतैबाट ल्याएर राख्नुपर्दैन, मात्र तिनको बासस्थान संरक्षण गरिदिएर पर्यटनसँग जोड्ने हो भने स्थानीयस्तरमा रोजगारको सम्भावना बढ्छ । तर, यसका लागि प्रचारप्रसार नै महत्त्वपूर्ण ठान्छन्, चरा अनुसन्धाता देवेन्द्र खरेल ।‘ठूलो लगानी नगरीकनै तत्काल आयआर्जन गर्न सकिने क्षेत्र चरा पर्यटन हो । पूर्वी नेपालमा चरा पर्यटनको सम्भावना रहे पनि त्यसमा काम हुन सकेको छैन,’ उनी भन्छन्, ‘कोशीटप्पुभन्दा पूर्व कहीँ पनि चरा संरक्षित क्षेत्र छैनन् । यहाँ दुर्लभ चरा मात्रै होइन, महत्त्वपूर्ण वन्यजन्तुको बासस्थान पनि छ । चरामै नयाँ रेकर्ड पूर्वबाटै थपिएका छन् ।’ झापाको मेचीनगर नगरपालिकाभित्र मात्रै ३ सय ५४ प्रजातिका चरा भेटिएको उनको भनाइ छ ।खरेलले गत फागुन ७ मा मेचीनगर–६ काँकडभिट्टा क्षेत्रमा नयाँ चरा फेला पारेका थिए, ‘बैजनी ढाडे बुंगेचरा’ (पर्पल रम्प्ड सनबर्ड) । २०७७ मंसिरमा उनले नै मेचीनगरमा ‘हरित परेवा’ (ग्रीन इम्पेरियल पिजन) फेला पारे । मुस्ताङपछि झापामा दोस्रो पटक देखिएको थियो, फुस्रो सारौं (ह्वाइट चिक्ड स्टार्लिङ) ।खरेल नेपालबाटै लोप भएका ठानिएको ‘हङरायो’ (रुफस नेक्ड हर्नबिल) पनि भेट्न सफल भए । २०७८ पुस ६ मा उनले इलामको सूर्योदय नगरपालिका–१ सीमधाप वन क्षेत्रमा एक जोडी ‘हङरायो’ देखेका हुन् ।चरा अनुसन्धानकर्ता ब्रायन हड्सनले सन् १८२९ ताका नेपालमा यसको अभिलेख गरेका थिए । ‘त्यसयता अग्रज चराविद्हरूले नेपालबाट लोप भइसकेको बताउँदै आए पनि फेला पर्नु यस क्षेत्रका लागि ठूलो उपलब्धि हो,’ उनी भन्छन् ।यस्ता रेकर्ड र उपलब्धिले पनि पूर्वमा बर्ड सेन्चुरी (पन्छी आरक्ष) को माग जरुरी रहेको बताउँछन् उनी । यतिबेला ‘कोशी पर्यटन वर्ष २०८२’ चलिरहेको छ । यही मौकामा सबै सरोकारवालाले बर्ड सेन्चुरीका लागि दबाब दिन सके त्यो पर्यटन प्रवर्द्धनमा कोशेढुंगा हुने उनको भनाइ छ । खरेलका अनुसार, भारतबाट आउने पर्यटक अघोषित रूपमा यहाँका वन क्षेत्र छिर्छन् र फोटो खिचेर जान्छन् । कतिपयले त ‘भारतमा भेटिएको चरा’ भनेर प्रकाशन गरेका छन् । त्यसैले यस्ता सम्भावित ठाउँमा राज्यको निकायबाटै बर्ड सेन्चुरी घोषणा गरिदिने हो भने राजस्वमा समेत फाइदा हुने उनले बताए ।‘कालिका तथा बाँसबारी सामुदायिक वन र हडिया खोला जोडेर मेचीनगरमा बर्ड सेन्चुरी घोषणा गर्न सकिन्छ । अलिमाथि इलामको कुटिडाँडादेखि हर्कटेसम्मको जंगल क्षेत्रमा विशेष खालका चरा पाइन्छन्, त्यो अर्को सम्भावित क्षेत्र हो,’ उनको सुझाव छ, ‘उत्तरी इलामको जमुना, हाँगेथाम, कैयाँकट्टा, सन्दकपुर क्षेत्र पनि बर्ड सेन्चुरीका लागि उपयुक्त स्थान हो ।’राष्ट्रिय निकुञ्ज, आरक्ष, संरक्षण क्षेत्र तथा रामसार बाहेकका ठाउँमा पनि चरामा चासो बढ्नु संरक्षणकर्मीका लागि सुखद पक्ष हो । सँगसँगै पर्यावरणीय सन्तुलन र जैविक विविधता जोगाइराख्न चराको महत्व र यसप्रतिको बुझाइ अझ बढ्न जरुरी छ । ‘स्वदेशी वा विदेशी मुद्रा आर्जन गर्न पर्यटनको महत्वपूर्ण पाटो चरा पर्यटन हो,’ खरेल भन्छन्, ‘यो सम्भावनालाई फाइदामा बदल्न नयाँ ठाउँलाई पनि राज्यले संरक्षित क्षेत्र तोक्न अब ढिलाइ गर्नु हुँदैन ।’चरा पर्यटनको सुरुवातनेपालमा चरा पर्यटनको इतिहास झन्डै ५५ वर्ष लामो छ । सन् १९७० को सुरुवातदेखि चरा पर्यटनले जग हालेको बताउँछन्, चराविद् हेमसागर बराल । उनका अनुसार, त्यसबेला युरोपेली पर्यटक विशेषगरी ब्रिटिस युवाको आगमनसँगै चरामा नेपालीको चासो बढ्न थालेको हो । २०/२५ वर्षका ब्रिटिस युवा काँधमा दूरबिन र क्यामरा झुन्ड्याएर फकिर शैलीमा देशका विभिन्न ठाउँ पुग्दा त्यसले बेग्लै तरंग ल्याएको उनी सम्झन्छन् ।तस्बिर : रमेशकुमार पौडेल/कान्तिपुरठूला होटलको विकास नभइसकेको अवस्थामा उनीहरू कम खर्चालु त थिए, सामान्य ठाउँमा पनि बस्थे । बिस्कुट, फलफूल खाँदै हिँड्थे । ‘सय पाउन्डमा ६ महिना बस्ने ब्याकप्याकिङ टाइपको थियो उनीहरूको जीवनशैली,’ बराल भन्छन्, ‘चरा अवलोकन गर्ने, फोटो खिच्नेजस्ता गतिविधिले नेपालमा पनि चराले ध्यान खिच्न सक्छ भनेर सन्देश फैलाउने काम गरे ।’ यो क्रम सन् १९९० सम्मै चल्यो । अरू विदेशी पर्यटक र नेपालीमा पनि चराप्रति कौतूहल बढ्न थाल्यो ।यहीबीच एडभेन्चर ट्राभल, यती ट्राभल्सजस्ता ठूला कम्पनीको आगमन भयो । तिनले खर्चालु पर्यटक भित्र्याएर गुणस्तीय सेवा दिन थाले । सन् १९८० देखि भित्रिएका यस्ता कम्पनीले सन् ८० को मध्यदेखि राम्रो आम्दानी गरे । नेचर ट्रेक कम्पनीले त विशेषगरी चरा पर्यटनमा ठूलो योगदान पुर्‍याएको सम्झन्छन्, बराल ।तस्बिर :रमेशकुमार पौडेल/कान्तिपुर‘सन् ९० को मध्यतिर नेचर ट्रेकमार्फत वार्षिक ८ सय पर्यटक नेपाल आउँथे, विशेष चरा हेर्नकै लागि,’ उनी भन्छन्, ‘त्योसँगै वन्यजन्तु र हिमाली भेगतिर विभिन्न वनस्पति र फूल हेर्ने त भइहाल्यो ।’१९९० को दशकपछि भने विदेशीले ‘एक्स्प्लोर’ गर्ने क्रम कम हुन थाल्यो, वाइल्डलाइफको क्षेत्रमा सक्रिय बरालहरू यसमा जोडिए । किनकि पर्यटकलाई चरा र वन्यजन्तु देखाउने काममा उनी ‘फ्रिल्यान्सर’ का रूपमा प्रवेश गरिसकेका थिए । जब सरकार–माओवादीबीचको द्वन्द्व चर्किंदै गयो, सन् २००० देखि नेचर ट्रेक सेलाउँदै गयो । त्यसयता उदाएका अन्य एजेन्सीले भने यसमा भरपुर काम गरिरहेका छन् । सन् १९७० को दशकमा कोरलिएको चरा पर्यटनले यति बेला पखेटा हालिसकेको छ । यसलाई बिनाअवरोध उडान भर्न दिने र ‘गुँड’ लाई सुरक्षित बनाइदिने जिम्मा तपाईं–हाम्रै हो ।"
जंगल सफारीका ‘लेडी गाइड’,"चितवन — दुर्लभ वन्यजन्तु बाघ, गैंडा, हात्ती, भालुको मुख्य बासस्थल हो, चितवन राष्ट्रिय निकुञ्ज । यी जनावर सम्झँदा मनमा डर त पैदा हुन्छ, तर तिनै जनावर हेर्नका लागि देश/विदेशबाट लाखौं पर्यटक यहाँ आउँछन् । जिप वा हात्ती सफारीबाट वन्यजन्तु हेर्छन् । मध्यवर्ती सामुदायिक वनमा मात्रै हुन्छ हात्ती सफारी । तर जिप सफारी निकुञ्ज र सामुदायिक वन दुवैमा हुन्छ । र, हुन्छ जंगल र जनावर हेर्न लामो पैदल यात्रा पनि ।हात्ती सफारी माहुतेका भरमा गरिन्छ । जिप सफारी जंगलभित्र हुने पैदल यात्रा अर्थात् जंगल वाक र खोलाहरूमा हुने डुंगा सफारीमा जाने पर्यटकले पथप्रदर्शक (गाइड) अनिवार्य लैजानुपर्छ । जंगल चिनाउने, वन्यजन्तु देखाएर पर्यटकलाई सन्तुष्ट पार्दै सुरक्षित रूपमा जंगल बाहिर निकाल्ने अभिभारा ‘नेचर गाइड’को काँधमा हुन्छ । जंगल र जनावर देखाउने र चिनाउने मात्रै हैन, परि आउँदा जनावरबाट जोगाउने कला र आत्मबल पनि नेचर गाइडसँग हुनुपर्छ । नेचर गाइडको पेसा रोमाञ्चक र चुनौतीपूर्ण छ ।नेचर गाइडको चुनौतीपूर्ण पेसा अँगालेको ६ वर्ष बित्यो, काजल तामाङ र अस्मिता महतोले । रत्ननगर नगरपालिका–६ मा पर्ने चितवनको पुरानो थारू बस्ती बछौलीकी २४ वर्षीया अस्मिताका बुबा जोगेश्वर चितवन निकुञ्जको हात्तीसारका कर्मचारी थिए ।अस्मिता डेढ वर्षकी मात्र थिइन्, जुन बेला जोगेश्वर गाउँदेखि पर निकुञ्जको नवलपरासीे कुजौलीमा रहेको पोस्टमा हात्तीको स्याहारमा खटिएका थिए । ‘त्यो बेला हात्तीका लागि घाँस लिन जंगल जाँदा बाघले आक्रमण गरेर बाबाको निधन भयो,’ अस्मिताले त्यस दिनको घटनाबारे आफूले पनि सुनेको दुःखद् कथा सम्झिइन् । वन्यजन्तु आक्रमणमा परेर बुबा गुमाएकी अस्मिताको दिनचर्या नै अचेल जंगलमा बितिरहेको छ ।२०१८ तिर युवतीको एक ठूलै समूह नेचर गाइडको तालिम लिन सौराहामा थिए । त्यही तालिममा संलग्न अस्मिताले जंगल र जनावरको महत्त्व, जीव जनावरको स्वभाव, आक्रमण गर्ने कारण, बच्ने कला जस्ता विषयमा आधारभूत ज्ञान पाइन् ।‘जंगल र जीव, जनावर, वनस्पति र समग्र जंगलको पर्यावरण हेर्न बुझ्न देश/विदेशबाट चितवन आउने पर्यटकलाई निकुञ्ज र यस आसपासका मध्यवर्ती वनभित्र घुमाउने काम गर्ने सोचले तालिम लिएको हो । यो तालिमले हामी जागिर मात्रै हैन, पर्यावरणकै संरक्षणमा लाग्न सक्दा रहेछौं भन्ने लाग्यो,’ अस्मिताले भनिन् । अनि सुरु भयो, पर्यटकलाई जंगल घुमाउने, बाघ, गैंडा लगायतका वन्यजन्तु देखाउने र आर्जन पनि गर्ने काम ।साथी काजल र उनी एक वर्षअघि दुई नेपाली र दुई विदेशीलाई लिएर पैदलै जंगल पसेका थिए । चैतको महिना मजूर कराएको मनोरम वातावरण थियो, तर त्यही बेला ‘टट्टट्’ गरेको अलि फरक आवाज आयो । उनीहरूले आवाज ठम्याउन नभ्याउँदै भाले र पोथी गैंडा सामुन्ने देखिए । जोडी गैंडा आक्रामक हुन्छन् । जंगल छिर्नुअघि पर्यटकलाई भनिएको हुन्छ, यस्तो अवस्थामा के गर्ने भनेर । काजलले पर्यटकलाई मोडिन निर्देशन दिइन् । आफूलाईपछ्याउँदै छिटो आउन भनिन्, विदेशी अत्तालिएर झाडीमा हाम फाले । अवस्था जोखिमपूर्ण बनेपछि सम्हाल्ने दायित्व अस्मिता र काजलकै थियो । उनीहरूले गैंडालाई भगाउन जोडले कराउने, लौरो भुँइमा बजार्ने गर्न थाले । अन्ततः उनीहरूले गैंडाबाट पर्यटकलाई जोगाए । कुरो यत्तिमा सीमित रहेन । खाजा खान बसेका बेला फेरि बच्चासहित माउ गैंडा नजिकै देखिए ।बच्चासँगको गैंडा पनि निकै नै आक्रामक हुन्छ । काजल र अस्मिताले पर्यटकलाई सुरक्षित ठाउँमा सारे । फर्कंदै गर्दा आहाल बसेको गैंडा भेटियो । रमाइलो मान्ने कि डर ? काजल र अस्मिताले त्यस दिन अलि फरक अनुभूति गरे, ‘जंगल हिँड्दा जनावर भेटिनु रमाइलो नै हो, तर पहिलो घटनाले अलि त्रासमा रहेका पर्यटकलाई झन् तनाव थपियो कि !’जंगल र जंगली जनावरका बारेमा आधारभूत जानकारी भए पनि परिवेश सधैं एकनासको नहुने भएकाले आफ्नो पेसा चुनौतीपूर्ण ठान्छिन्, काजल । ‘ज्ञान र फिल्डको अवस्था हेरेर यथाशीघ्र निर्णय लिन सक्ने क्षमता हामीमा हुनुपर्ने रहेछ,’ काजलले भनिन्, ‘हामीले पर्यटकलाई जंगल र जनावरबारे बुझाउने मात्रै हैन, सुरक्षित पनि राख्नुपर्छ ।’ उनीहरूकै साथी सम्झना तिवारी आचार्यले पनि एक महिनाअघि यस्तै परिवेश भोगेकी थिइन् ।पर्यटकलाई स्वागत गर्दै सुस्मिता न्यौपाने र सम्झना तिवारी ।सौराहाबाट पश्चिम–उत्तर खोरसोर हुँदै बबतालसम्म उनीहरू जंगलमा पैदल यात्रा (वाक) गर्दै थिए । श्रीलंकाबाट आएका पुरुष र महिलाका दुई जोडी पर्यटकलाई बिहान ७ बजेतिर बूढी राप्तीमा डुंगा सफारी गराएपछि उनीहरू जंगल वाकमा थिए । अप्रत्याशित रूपमा बच्चासहितको गैंडासँग जम्काभेट भयो । गैंडाका माउ र बच्चा दुवै मान्छेतिरै दौडिन थाले । सम्झनाका साथमा अर्का गाइड पनि थिए, नवीन अधिकारी । सम्झनाले पर्यटकलाई ढलेको रूखको छेल पारेर राखिन् ।पर्यटक सुरक्षित ठाउँमा पुगेपछि नवीनसँगै मिलेर सम्झनाले लट्ठी ठटाउने र कराउने गरेर गैंडालाई पछाडि हटाए । जंगल जाँदा दुई जना निपुण गाइड किन चाहिँदो रहेछ भन्ने ज्ञान उनलाई त्यस दिन भयो । ‘अचानक यस्तो अवस्थाको सामना गर्दा डर लागेजस्तो त हुन्छ नै । तर हामीले जनावरलाई पछाडि पठाएर पर्यटकलाई पनि सुरक्षित राख्न सकेको देख्दा हामीमा राम्रो ज्ञान रहेछ भन्ने आत्मविश्वास पनि पलायो,’ सम्झनाले भनिन् । उनी त घरमा सानो छोरी छाडेरै सुत्केरी भएको तीन महिना पनि नकुरी यो काममा निस्केकी हुन् ।गाइड सुस्मिता न्यौपाने जिप सफारीमा पर्यटकसँग जाने गर्छिन् । तीन वर्षअघि उनीहरू चढेको जिप ‘हाफ डे सफारी’ मा गएर कसराबाट सौराहा फर्कंदै थियो, साँझ पर्न लागेको हुँदा जनावर देखे पनि जिप रोकिएको थिएन । ठीक त्यही बेला बाटो काट्न लागेको तर नजिकै जिप देखेपछि अडिएको बाघ भेटियो । बाघले बाटो छाडेन । बाघदेखि सुरक्षित दूरी बनाएर कुर्नुको विकल्प थिएन ।सम्हाल्ने जिम्मेवारी सुस्मिताले उठाइन् । पर्यटकलाई शान्त रहन इसारा गरिन् । बाघले धेरै जोर गरेन । केही बेरपछि ऊ आफ्नो बाटो लाग्यो, जिप बल्ल अगाडि बढ्यो । जंगलमा यसरी धेरै कुरा सम्हाल्दै अगाडि बढ्नुपर्ने नेचर गाइडको धर्म नै हो भन्छिन् उनी । तर काजल, अस्मिता, सम्झना र सुस्मिताजस्ता नेचर गाइड महिला चितवनमा निकै नै कम छन् । चितवन नेचर गाइड एसोसिएसनका अध्यक्ष अनिल गुरुङका अनुसार सौराहा आसपासमा सेवा दिन ४ सय ६४ जना तालिम प्राप्त नेचर गाइड छन् । तर महिलाहरू १०–१२ जना पनि छैनन् भन्छन्, अध्यक्ष गुरुङ । चितवनमा नेपालकै अग्रणी जंगल लज टाइगर टप्स खुलेसँगै सफारी पर्यटन अगाडि बढ्यो ।२०३० मा नेपालको पहिलो निकुञ्ज चितवन राष्ट्रिय निकुञ्ज स्थापना हुनुभन्दा ८ वर्षअघि नै मेघौलीको जंगल क्षेत्रमा टाइगर टप्स खुलिसकेको थियो । निकुञ्ज खुलेसँगै देश–विदेशबाट सफारीका लागि आउने पर्यटकको संख्या बढ्न थाल्यो । चितवन निकुञ्ज देशको पहिलो निकुञ्जका साथै वन्यजन्तु पर्यटनका लागि देशको पहिलो गन्तव्य हो । निकुञ्ज स्थापनासँगै पर्यटन खुला भएको थियो ।अहिले चितवन निकुञ्ज घुम्न वर्षमा तीन लाख हाराहारीमा पर्यटक आउँछन् । पर्यटनसँगै नेचर गाइडको आवश्यकता पनि बढ्यो । तर नेचर गाइडमा महिला सहभागी हुन लागेको निकै पछि हो । सौराहाकी डोमा पौडेल चितवन निकुञ्जकी पहिलो सक्रिय नेचर गाइड महिला हुन् । २००७ मा तालिम लिएपछि डोमा अहिलेसम्म यही पेसामा छन् । २०११ मा कुमरोजकी विमिता भण्डारीलगायत यस पेसामा जोडिए । २०१८ मा सौराहामा महिलाका लागि मात्रै नेचर गाइडको तालिम खुल्दा २० जनाले निवेदन दिए । तर १५ जना तालिममा सहभागी भए । त्यो समूहबाट अहिले कार्यरत काजल, सुस्मिता, सम्झना, अस्मिता महतोसँगै अस्मिता गोदर मात्रै छन् ।चितवन निकुञ्जको पश्चिम क्षेत्र घट्गाई जगतपुर मेघौलीमा अहिले थुप्रै स्तरीय पर्यटक होटलहरू खुलेका छन् । त्यसमध्येको बाराही जंगल लजमा कार्यरत छिन् नेचर गाइड एलिना चौधरी । बुबा नेचर गाइड तथा संरक्षणकर्मी नवलपरासी लौखानीका डीबी चौधरीको पदचिह्न पछ्याउँदै एलिनाले २०२२ देखि बाराही जंगल लजमा नेचर गाइडको काम सुरु गरेकी हुन् । १० जना नेचर गाइड रहेको बाराहीमा एलिनापछि सुदीक्षा कुमाल, प्रभा कुमाल र सकिना चौधरी गरी चार जना नेचर गाइड महिला छन् ।बाहारीसँगैको मेघौली सेराई ताज सफारीले पनि एक जना महिला स्वस्तिका महतोलाई नेचर गाइड राखेको छ । घट्गाई मेघौली नेचर गाइड एसोसिएसनमा ९२ जना नेचर गाइडहरू रहेको अध्यक्ष मनेश लिम्बूले बताए । जसमध्ये पाँच महिला छन् । ‘नेचर गाइडमा महिलाहरू आएका छन् । उनीहरूको सेवा, सत्कार र सुरक्षाको विषयलाई लिएर पर्यटकले गुनासो गरेको थाहा छैन, उनीहरू अब्बल छन्,’ अध्यक्ष लिम्बूले भने ।बाघ, गैंडा, जंगली हात्तीले गर्ने ‘उग्र व्यवहार’ का खबर सुनेकालाई यो काम खतरनाक लाग्छ । तर यी वन्यजन्तुको शिल, स्वभाव, आनीबानी बुझेर त्यहीअनुसारको व्यवहार गर्न सके आफ्नो धुनमै रहेका जनावर हेरेर आनन्द लिन सकिन्छ । गाइडले जंगल घुम्नेबारेमा तालिम लिन्छन् । डुल्दै जाँदा थप खारिन्छन् । अनि जोगिँदै र जोगाउँदै पर्यटकलाई जंगल घुमाउँछन् । आधारभूत तालिम लिएर काममा खटेपछि व्यवहारले नै धेरै कुरा सिकाउने डोमा पौडेलको अनुभव छ । हरेक वर्ष पुनर्ताजगी तालिम पनि लिन्छन् ।एलिना चौधरी‘राम्रो र उच्चस्तरको तालिम अझै पाए हामीमा पनि थप निखार आउँछ, सुरक्षाका कुरा त छन् नै, ज्ञान पनि बढ्छ र पर्यटकलाई बुझाउने कलामा पनि हामी निपुण बन्दै जाने थियौं भन्ने लाग्छ,’ एलिना चौधरी भन्छिन् । एलिनाले २०२४ को ‘नेचरिस्ट अफ दि इयर’ अवार्ड पनि पाएकी छन् । भारतको टफटाइगरले उच्चस्तरका रिसोर्टमा कार्यरत नेचर गाइडलाई यसरी अवार्ड दिँदै आएको छ । एलिनाको सफलता नेपालका नेचर गाइड महिलाको सफलतासँग जोडिएको ठान्छन्, घट्गाई मेघौली नेचर गाइड एसोसिएसनका अध्यक्ष मनेश लिम्बू ।चितवन राष्ट्रिय निकुञ्जका प्रमुख संरक्षण अधिकृत गणेश पन्त संरक्षणसँगै सुरु भएको पर्यटनले स्थानीयलाई लाभ दिएको र त्यसमा सबै तप्का र वर्गको सहभागी हुने क्रम बढेको बताउँछन् । ‘महिला पनि पर्यटनसँग जोडिएर आर्जनमा लागेका छन् । नेचर गाइड पेसा चुनौतीपूर्ण भए पनि महिलाहरू सहभागी छन्, यो सुखद पाटो हो,’ प्रमुख संरक्षण अधिकृत पन्तले भने ।काम भएका बखतमा महिनामा सरदर ४० हजार रुपैयाँ आम्दानी हुने डोमाले बताइन् । ‘महिला हुन्, विश्वास गर्नु हुन्न भन्ने भावना फैलाउनेहरू पनि छन् । तर हामीले सेवा दिएकाहरू सन्तुष्ट छन् । उनीहरू दोहोर्‍याएर हामीलाई नै खोज्छन् । अरू घुम्न आउनेलाई पनि सिफारिस गरेको उदाहरण प्रशस्त छन्,’ डोमाले भनिन् । पर्यटन व्यवसायमा महिला नै देख्न नसकिने समयलाई चिर्दै चुनौतीपूर्ण पेसामा पनि महिला सहभागी हुने क्रम बढ्न थालेको छ ।"
सफारीमा सेलिब्रेटी,"२०७२ चैत दोस्रो साता । बेलायती राजकुमार ह्यारी खौरिया नदीमा जलयात्रा गर्दै थिए । जलयात्रामा चराविज्ञ हेमसागर बराल, शान्तराज ज्ञवाली, नेचर गाइड राजन क्षेत्रीलगायत सहभागी थिए । चराविज्ञ बरालले महँगो मूल्य पर्ने सार्वेस्की कम्पनीका दुई वटा बाइनोकुलर लगेका थिए । राजपरिवारका सदस्यसँग बोल्दा भाषा, शिष्टाचार, पहिरनलगायत धेरै कुरामा ख्याल गर्नुपर्छ भन्नेप्रति सचेत थिए । तर, ह्यारी राजपरिवारका अन्य सदस्यभन्दा भिन्न थिए ।उनको हाउभाउ, जिज्ञासु किसिमको प्रश्न गर्ने शैली र सजिलै घुलमिल गर्न सक्ने खुबीले जलयात्रामा सहभागी सबैलाई सहज भयो ।बरालले ल्याएकै दूरबिनबाट ह्यारीले एउटा चरा देखे । त्यो सानो माटीकोरे (किङफिसर) चरा थियो । त्यसपछि ह्यारीले सोधे, ‘म यहाँ १५ दिन बसें भने कति वटा चरा देख्छु ?’ बरालले उत्तर फर्काए, ‘म गाइड भएँ भने हजुरलाई ४ सय जति देखाउन सक्छु ।’ नेपालको जैविक विविधता देखेर उनी प्रसन्न भए ।निकुञ्जको बीचमै बग्ने खौरिया नदीमा ह्यारीले करिब ४० मिनेट जलयात्रा गरे । जलयात्रा गैंडामचान पोस्टदेखि बघौरा फाँटसम्म थियो । बर्दियामा उनले बाघका पाइलादेखि क्यामरा ट्र्याप सम्बन्धमा पनि जानकारी लिए । उनलाई डल्ला होमस्टेमा आयोजित कार्यक्रममा सम्मान गर्दै थारू समुदायको परम्परागत नृत्य देखाइयो ।समुदाय र संरक्षणसँगका गतिविधि देखेर उनी यति मग्न भए कि १५ मिनेटका लागि छुट्याइएको उनको समय आधा घण्टाभन्दा बढी बित्यो । वन्यजन्तु अपराध नियन्त्रण तथा संरक्षणका लागि गरिएका कामबारे पनि जानकारी लिएर उनी पोखरा लागे ।राजकुमार ह्यारी नेपाल र बेलायतबीच कूटनीतिक सम्बन्ध स्थापना भएको २ सय वर्ष पूरा भएको अवसर पारेर नेपाल आएका थिए । त्यस वर्षको पहिलो महिना भूकम्पमा परी करिब ९ हजार जनाले ज्यान गुमाएका थिए । भूकम्पले प्रभावित नेपालको पर्यटनमा पनि केही योगदान गर्ने उद्देश्यसहित ह्यारी आएका थिए । ६ दिनको नेपाल बसाइमा उनी बर्दियामा वन्यजन्तु संरक्षण र जलयात्रासँगै अन्नपूर्ण संरक्षण क्षेत्रमा ट्रेकिङमा पनि सहभागी भए ।राजकुमारको उक्त भ्रमणबारे धेरै मिडियामा खबर छापियो । हरेक गतिविधिले स्थान पायो । पर्यटन क्षेत्रलाई बौराउन त्यसले भूमिका निर्वाह गर्‍यो ।...हलिउडका चर्चित अभिनेता लियोनार्दो डि क्याप्रियो २०६७ मा बर्दिया आएका थिए । विश्व वन्यजन्तु कोषको पहलकदमीमा आएका उनको भ्रमण अति नै गोप्य राखिएको थियो । गणतन्त्र घोषणा भएपछि कुनै चर्चित अभिनेता वन्यजन्तु संरक्षण गर्ने उद्देश्यसहित नेपालको निकुञ्जमा आएको उच्च भ्रमण थियो त्यो । त्यसबेला बाघ आक्रमणमा परेर आँखा गुमाएका मधुवनका भदै थारूलाई आफूले लगाएको चस्मा उपहारमा दिएको घटना, क्यामरा ट्र्यापको तस्बिर, ठाकुरबाबाको विद्यालयमा वृक्षरोपण गरेका तस्बिर र वैकल्पिक ऊर्जा नमुना गाउँको उद्घाटन गरेको तस्बिर र समाचार बाहिरिए । उनको नेपाल भ्रमणबारे धेरै चर्चा भयो ।बाघ संरक्षण दूतका रूपमा नेपाल आएका क्याप्रियोले त्यसबेला बर्दियामा बाघ हेर्न निकै कोसिस गरे तर सकेनन् । उनको भ्रमण टोलीमा सहभागी भएका अधिकांशले बाघ देखे, तर उनले देख्न पाएनन् । तीन दिनसम्म बाघ हेर्न भनेर उनी बिहान सबेरै उठेर सफारी गएका थिए ।टाइगर टप्सकी तत्कालीन प्रबन्धक गौरी मलाकारको भनाइ उद्धृत गर्दै २०७० सालमा सुबोध गौतमले लेखेको एक लेखअनुसार क्याप्रियोका बडिगार्डले पनि बाघ देखे । समुदायका संरक्षण कार्यक्रम हेरेर फर्कने क्रममा कर्णालीको भँगालोमा बाघ देखियो । टोलीमा सहभागी धेरैजसोले बाघ देखेछन्, क्याप्रियो खाना खाँदै थिए । हतारहतार जाँदा बाघ त्यहाँबाट हिँडिसकेको थियो । टोलीमा सहभागी एक सदस्यका अनुसार, ‘बाघ नदेख्दा पनि उहाँमा कुनै निराशा देखिएन, सामान्य रूपमा लिनुभयो ।’क्याप्रियो बाघ नहेरी काठमाडौं हुँदै भुटान गएका थिए । पछि उनले एक अन्तार्वार्तामा पनि आफूले बाघ नदेखेको बताएका थिए । नेपालबाट फर्केपछि उनको यात्राबारे धेरै मिडियामा समाचार आयो । त्यसपछि ‘बाघ हेर्न बर्दिया जाने’ भन्ने संस्कृति झनै मौलायो । बाघ संरक्षणकै लागि भनेर क्याप्रियोले नेपालमा करोडौं अनुदान दिए ।...पहिलो र दोस्रो संविधानसभाको चुनावको पर्यवेक्षण गर्न अमेरिकाका पूर्वराष्ट्रपति जिम्मी कार्टर नेपाल आएका थिए । प्रकृतिप्रेमी कार्टर नेपाल आउँदा सधैं जंगल जान्थे र पर्यटन प्रवर्द्धन पनि गरिदिन्थे । सन् १९८५ को भ्रमणमा टाइगर टप्स गए, सन् २००७ मा शिवपुरी, सन् २०१३ मा नागार्जुन र गोदावरी गए । उनको यस्तो भ्रमणले पर्यटन प्रवर्द्धनमा मद्दत गर्‍यो ।...नेपालको जंगल सफारी ‘बाघलाई राइफलले सुट गर्न चितवन जाऔं’ भन्ने विज्ञापनबाट सुरु भएको थियो । जिम एडवार्डले टाइगर टप्सको व्यवस्थापन थालेपछि संरक्षणमा आधारित भएर ‘क्यामराले सुट (कैद) गरौं’ भन्न थालियो । उनकै पहलमा जंगलमा क्यामरा ट्र्याप लगाइयो । जंगल सफारी प्रवर्द्धन हुन थाल्यो ।राणा शासकले सत्ता टिकाउन विदेशीलाई ट्रफी सिकारका लागि नेपाल ल्याउँथे । तत्कालीन राजा महेन्द्र शाहले पनि त्यसको सिको गर्न खोजे । पञ्चायती व्यवस्था लागू गरेपछि बेलायती राजपरिवारलाई लक्ष्य गरेर तराईको जंगलमा ‘ट्रफी हन्टिङ’ नै आयोजना गरे ।टाइगर टप्सले नेपालमा विश्वविख्यात सेलिब्रेटीलाई जंगल ल्याएर उच्च कोटीको पर्यटकीय सेवा प्रदान गर्थ्यो । सफारीका लागि धेरै किसिमका सेलिब्रेटी आउँथे तर अहिले कम हुन थालेको छ । उच्च कोटीका पर्यटक नेपाल आउँदा लाखौं खर्च गर्छन् । उनीहरूसँगै आउने मानिसको संख्या पनि दर्जनभन्दा बढी हुन्छन् । धेरै ठाउँमा जान्छन्, घुम्छन् र मनोरन्जन गरेर फर्कन्छन् । तर त्यो स्तरको अनुभव दिने किसिमको वातावरण निर्माण गर्न सकिएको छैन ।सन् २०१२ पछि जंगलभित्र टाइगर टप्सजस्ता उच्च कोटीको पर्यटकीय सेवा प्रदान गर्ने होटलहरूको नवीकरण रोकिएको छ । संरक्षण क्षेत्र आसपास विभिन्न किसिमका होटल तथा होमस्टे सञ्चालनमा छन् । लगानी पनि बढेको छ । तर जंगल र वन्यजन्तु हेरेर प्राकृतिक अनुभव लिने परिपाटी कम हुन थालेको यस क्षेत्रमा लागेकाहरू बताउँछन् । संरक्षणकर्मी हेमसागर बराल नै भन्छन्, ‘अहिले विभिन्न कम्पनीले करोडौं लगानी गरेर होटल बनाए तर त्यो जंगल गएर लिने अनुभव जस्तो नै भएन ।’संरक्षित क्षेत्र र मध्यवर्ती क्षेत्रमा जिप सफारी बढ्न थालेको छ । अझ बढी सामुदायिक वनहरूमा दिनमा ४० वटाभन्दा बढी जिप प्रवेश गर्ने र निस्कने गर्छन् । जिपबाट वन्यजन्तु हेरेर फर्कने पर्यटन बढ्दो छ । उनीहरू तस्बिर खिचेर सामाजिक सञ्जालमा राख्नमै रमाउँछन् । केही त्यस्ता पर्यटक हुन्छन्, जो छुट्टै फ्लेवर चाहन्छन्, टाइगर टप्सले प्रदान गर्ने जस्तो ।संरक्षित क्षेत्रका जंगल सफारीनेपालका जंगल सफारीका लागि अक्टोबरदेखि मार्चसम्म उपयुक्त मानिन्छ । अहिले सफारीका लागि बढीजसो पर्यटक चितवन, बर्दिया, शुक्लाफाँटा र कोशीमा जान्छन् । बाँके फस्टाउँदो क्रममा छ । हिमालका संरक्षण क्षेत्रहरू ट्रेकिङका लागि प्रख्यात नै छन् । विश्व सम्पदा सूचीमा रहेको चितवनमा घाँसे मैदान, घना जंगल र सिमसारको सम्मिश्रण छ । जीवहरूको विविधिता पनि धेरै छन् । गैंडा, हरिण, बाघ लगायतका जीव हेर्न यो क्षेत्र प्रख्यात छ ।बर्दिया भन्नेबित्तिकै बाघको चर्चा हुन्छ । अहिले कर्णाली र यसका सहायक नदीमा डल्फिन र महाशिर माछा हेर्नका लागि पनि पर्यटन प्रवर्द्धन गर्न सकिने आधारहरू छन् । तर बर्दियालाई बाघले नै तान्ने हो । काठमाडौंबाट नेपालगन्ज र त्यहाँबाट करिब दुई घण्टा सवारी चढेपछि पुगिने यस क्षेत्रमा कम पर्यटक जानुको कारण यातायात सञ्जाल र महँगो भाडादर नै हो ।अफ्रिकामा जस्तो घाँसे मैदानमा वन्यजन्तुको बथान यहाँ देख्न सकिन्छ । सानो क्षेत्रफलमा भएको घाँसे मैदानमा बाह्रसिंगेको ठूलो बथान देख्न पनि देखिन्छ । घना जंगल र सिमसार क्षेत्र यसको अर्को विशेषता हो । चितवन र शुक्ला दुवै घाँसे मैदानमा आश्रित चरा प्रजाति अवलोकनका लागि प्रख्यात छन् । अर्ना, डल्फिन, साइबेरियाबाट आउने घुमन्ते चराका लागि कोशी टप्पु चर्चित छ । सानो क्षेत्रफल भएकाले यहाँ जिप सफारीभन्दा पनि हिँडेरै जंगल सफारीलाई प्रवर्द्धन गर्न एक थरीको जोड छ । तर जंगली हात्तीको त्रासका कारण प्रवर्द्धन हुन सकिरहेको छैन ।संख्याको हिसाबले नेपालमा पर्यटक आउने क्रम बढे पनि सरकारले त्यसबाट अपेक्षित लाभ लिन सकिरहेको छैन । नेपालमा आउने पर्यटकमध्ये ६० प्रतिशतले संरक्षित क्षेत्रको भ्रमण गर्छन् । प्रायः पर्यटक यातायात सुविधा भएको ठाउँमा गएको देखिन्छ । सबैभन्दा बढी भ्रमण शिवपुरी, नागार्जुन र चितवन निकुञ्जमा हुने गर्छ । निकुञ्ज विभागको प्रतिवेदन हेर्ने हो भने आर्थिक वर्ष २०७९/८० मा २ लाख ९२ हजार ३ सय ९२ जनाले चितवन भ्रमण गरे । २३ हजार ५ सय ११ ले बर्दिया, ३ हजार ५ सय २८ ले शुक्लाफाँटा राष्ट्रिय निकुञ्ज र १२ हजार २९ ले कोशीटप्पु वन्यजन्तु आरक्ष भ्रमण गरे ।संरक्षित तथा मध्यवर्ती क्षेत्रमा सञ्चालित जिप सफारीका लागि व्यक्तिले ६ सयदेखि २ हजार रुपैयाँसम्म तिर्छन् । त्यसमा जिपको प्रवेश शुल्क पनि छुट्टै हुन्छ । पैसा खर्च गर्दा पनि वन्यजन्तु देखेनन् भने उनीहरू पुनः सफारीमा जान मान्दैनन् । छोटो गन्तव्यमा पर्यटक बास नबसी फर्कन्छन् ।कोशीमा पनि जंगल सफारी सुरु गरिएको थियो । तर सफल हुन सकेन । जंगल सफारीको व्यवसायीकरणले अझै प्राथमिकता पाउन सकेको छैन । समुदायमा आधारित होमस्टेहरू सञ्चालनमा रहे पनि तिनले विदेशीलाई आकर्षण गर्न सकिरहेका छैनन् । ह्यारी र डि क्याप्रियोजस्ता विश्वविख्यात सेलिब्रेटीलाई ल्याउने र उनीहरूको बसाइ लम्ब्याउने गरी सुविधा र सत्कार दिन सके मुलुककै अर्थतन्त्रमा ठूलो टेवा पुग्न सक्छ ।तस्बिरहरू : डब्लुडब्लुएफ नेपाल"
"टाइगर टप्स : नेपाल चिनायो, नेपालले चिनेन","काठमाडौँ — टाइगर टप्सको आँगनमा उसैगरी उभिएकै छन्– साल, भेल्लर, जामुन, करम र टाँटरीका रूख । जंगली हात्ती ध्रुवे रात–साँझ यिनै रूखको छेउ भएर हिँड्छ । ध्रुवेका दुई ‘केटाकेटी’– ४ वर्षीय कैलाशप्रसाद र ८ वर्षीया रूपकली, टाइगर टप्सका तिनै रूखका सियालमुनि हुर्किरहेका छन् । पुरानो अराजक छविलाई ध्रुवेले अहिले सुधारेको छ ।भूतबंगला प्रतीत हुने टाइगर टप्सअघि कहिलेकाहीँ बाघ देखिन्छ त कहिले कराएको सुनिन्छ । गैंडा, चित्तल, बँदेल, भालु देखिनु नियमितका दृश्य हुन् ।अचेल झ्याउँकिरी र जंगली जनावरका एकोहोरो आवाजबाहेक मान्छेको आवाज हत्तपत्त सुनिँदैन, टाइगर टप्समा । यो त्यही जंगल सफारी लज हो, जहाँ विशेष दिनहरूमा भव्य पार्टी हुन्थ्यो । र, वन्यजन्तुमाथि विमर्श चल्थ्यो ।अब त सुनसान छ— टाइगर टप्स ।झ्याउँकिरीको आवाज सुन्नु दैनिकी बनेको छ, यो भग्नावशेष लज कुरिबसेका हात्ती र माउतेहरूको । अब टाइगर टप्समा केही छैन, सिवाय बितेका दिनहरूको स्वर्ण कथा ! के फेरि फर्केला ती दिन ? लाग्छ– टाइगर टप्स केही पर्खिरहेको छ ।जंगल लजका पुराना संरचना त छन् तर ती पूर्ववत् छैनन् । नेपालको पर्यटन इतिहासको सांस्कृतिक सम्पदा भए पनि मक्किएरै उभिइरहेका ती संरचना लथालिंग छन्, भताभुंग छन् । हिजो सानले उभिएका विशिष्ट डिजाइनका घरहरू भत्केका छन् । हावा–पानी–घाम र धमिराले खाइरहेकै छ, यसका पुराना काठहरू, जो अब कुहिने चरणमा पुगेका छन् । टिनको छानो चुहिएको छ । गाह्रो जीर्ण छ । खर कुहिएर नष्ट भइसक्यो, मान्द्रो धमिराले खाइसक्यो । धमिरा धपाउन मालाथिन पाउडर छर्किनु दैनिकी बनेको छ– टाइगर टप्स कुरुवाको ।सन् १९९५ मा कर्मचारीसँग तत्कालीन अमेरिकी प्रथम महिला हिलारी क्लिन्टन। तस्बिर सौजन्य : टाइगर टप्सती अवशेषमाथि टेकेर टाइगर टप्सका प्रबन्ध निर्देशक ज्याक एडवर्ड ती दिनतिर स्मृति–रमण गरिरहेका छन् । सानो छँदा उनी अक्सर टाइगर टप्स जंगलकै लजमा बस्थे, घना जंगलभित्र घुम्थे– हात्ती सफारीमा । शान्त बगिरहेको राप्तीमा डुंगा सयर गर्थे, नेचर गाइड र हात्तीसारे उनका साथी थिए ।‘वनको मान्छेजस्तै थिएँ म । अहिले पनि लाग्छ– दौडेर पुगूँ र हेरूँ चितवनको त्यही जंगल र बसिरहूँ त्यहीँ,’ ज्याक जंगलको गुल्जार त्यही समय सम्झना गर्छन्, ‘धेरै माया लाग्छ त्यस जंगलको । भग्न टाइगर टप्सअघि पुग्दा थचक्क त्यहीँ बसी रुन मन लाग्छ । सपनामा पनि ती दिन आइरहन्छन् । त्यो सुन्दर ठाउँका सम्झनाहरू उस्तै छन् । टाइगर टप्स परिवारजस्तो थियो, जंगलभित्रै एउटा गाउँजस्तो थियो ।’आफ्नै अन्दाज र हाउभाउमा आफू बाँचेको तिलस्मी संसारको जादुगरी कथा वाचन गर्छ– दक्षिण एसियाकै पहिलो वन्यजन्तु लज टाइगर टप्सले । उबेलाको ब्ल्याक एन्ड ह्वाइट संसारमा नेपालको चिनारी भनेकै सगरमाथा थियो । त्यसपछि विदेशीका लागि नेपाल ‘गोर्खाहरूको देश’ बन्यो ।अनि, टाइगर टप्सका लागि पनि चिनिन थाल्यो– नेपाल । नेपालको पर्यटन उद्योगको ऐतिहासिक पहेलीमा बाँचिरहेको यसको कथा संसारभित्र पसिहेर्दा देखिन्छ– त्यो पुरानो समयका मुग्धकारी दिनहरू । विश्वमै प्रख्यात थोरै नेपाली ब्रान्डमध्ये एक टाइगर टप्स असलमा थियो– निकुञ्जको अँध्यारो जंगलबाट बाहिरी दुनियाँतिर चियाइरहेको समयको साक्षी, जोसँग थिए– केही रुमानी सपना र गुल्जार स्वर्णिम साँझहरू ।टाइगर टप्सको त्यो आनन्दमयी (पछि संकटग्रस्त) जीवन–पोट्रेटले भन्छ– संसारकै ख्यातिप्राप्त पर्यटन गन्तव्यको पहिचान बन्नु कति दुःखद थियो ! सुखहरूको साम्राज्यबाट एउटा ‘सान’ र ‘ब्रान्ड’ कसरी मामुली र सामान्य बन्छ ? त्यो कथा टाइगर टप्समाथि घुमिरहेको समय–चक्रले सुनाउँछ । जीवनमा केवल वैभव होइन, विपत्ति पनि आइरहन्छ भन्छ– टाइगर टप्सको जीवन वृत्तले । मृत टाइगर टप्सको जीवन लीला कारुणिक छ ।टाइगर टप्स स्थापनाको वर्ष सन् १९६४ मा खिचिएको तस्बिर । तस्बिर सौजन्य : टाइगर टप्सनिकुञ्जभित्रको पश्चिम चितवनमा शेष छ– टाइगर टप्सको भग्नावशेष । मानौं यो किनारामा उभिइरहेको एक सीमान्त मान्छे हो, जो असिना–पानी र घामको निरन्तर प्रहारले थिलथिलिएको छ ।पुरानो समय र घना जंगलको कथा भन्ने टाइगर टप्सको त्यस आँगनमा बितेका केही विशिष्ट सुखानुभूति सुरक्षित छन्, मानिसका स्मृतिमा । मान्छेको मस्तिष्कमा टाँस्सिएका केही स्मृति अमूल्य बनिदिन्छन्, जब त्यससँग जोडिएका कुनै महत्त्वपूर्ण पात्र वा वस्तु इतिहासमा छोपिन्छ । अब त्यो तिलस्मी संसार सम्झाउने टाइगर टप्सको ‘सानदार’ समय इतिहासमै छुटिसकेको छ । मान्छेका झैं अँध्यारा–उज्याला, थकान र दुःख छन्– टाइगर टप्सको जीवनमा पनि ।नेपालको पहिलो निकुञ्ज चितवन राष्ट्रिय निकुञ्जमा ४७ वर्ष बिताएका रामप्रित यादवलाई टाइगर टप्स बन्द भएपछि विरक्त लागेको छ । उनलाई जंगल नै आफ्नो ‘घर’ लाग्छ ।‘यो अनकन्टार जंगललाई गुल्जार बनाउने टाइगर टप्स बन्द हुनु अति दुःखलाग्दो घटना हो । वाइल्डलाइफ बिजिनेसको अवधारणा टाइगर टप्सले नै ल्याएको थियो । यसले संसारमा नेपाल चिनाएको थियो, संरक्षणमा निकै काम गरेको थियो र त्यहाँ धेरै नेपालीले काम पनि पाएका थिए,’ रामप्रित भन्छन्, ‘यो लज बन्द भएपछि प्रशस्त पैसा लिएर नेपाल आउने पर्यटक भड्किए । त्यहाँ पुग्दा त्यो सुनसान लाग्छ, दिक्क लाग्छ, दुःख लाग्छ ।’टाइगर टप्सका हात्ती । तस्बिर सौजन्य : टाइगर टप्सअमेरिकी प्रथम महिला हिलारी क्लिन्टनदेखि प्रसिद्ध अभिनेता लियोनार्डो डि क्याप्रियोसम्मले टाइगर टप्स परिक्रमा गरेका थिए । विश्वमा फैलेको यहाँको तरंगबाट विस्मित भएर ती ख्यातिप्राप्त मानिस यहीँ आइपुगेका थिए । इतिहास भन्छ– सन् १९८१ मा भारतकी प्रधानमन्त्री इन्दिरा गान्धीले टाइगर टप्स भ्रमण गरेपछि नै भारतले महसुस गरेको थियो– नेपालबाट जंगल रिसोर्ट व्यवस्थापन सिक्नुपर्छ । त्यसपछि हो, भारतमा जंगल सफारी व्यवसाय फस्टाएको ।टाइगर टप्सको कथा भन्नु एक बेलाको एकलास जंगल चितवनको मात्रै होइन, त्यस समयका धनाढ्य, ‘हाई प्रोफाइल’ र ‘एलिट’ हरूको जीवनशैली पनि सँगै भन्नु हो । टाइगर टप्सको भ्रमण–डायरीमा संसारका प्रख्यात सेलेब्रिटीको लस्कर छ– राजीव गान्धी, सोनिया गान्धी, बेनिजिर भुट्टो, जिम्मी कार्टर, तेन्जिङ नोर्गे, एडमन्ड हिलारी, प्रिन्स फिलिप, प्रिन्सेस एन, मिक जागर, रिंगो स्टार, रोबर्ट रेडफोर्ड, हेनरी किसिन्जर, मार्टिना हिङ्गिस, राजकुमार बर्नहार्ड, जोन जे केनेडी जुनियर, डेभिड एटेनवर्ग, अर्लान्डो ब्लुम, क्यामरुन डियाज, इभा मेन्डिस... ।अभिनेता राजेश हमालले सन् १९८६ नोभेम्बरमा टाइगर टप्समा नेचुरिस्टको ट्रेनिङ लिएका थिए । ‘म २ महिनाजति टाइगर टप्समा नेचुरिस्ट भएर बसेको थिएँ,’ राजेश भन्छन् ।‘पाइरेट्स अफ क्यारेबियन’ का अभिनेता अर्लान्डो ब्लुम जंगल सफारीमा (सन् २००८) ।‘वनको मान्छेजस्तै थिएँ म’ भन्ने ज्याक एडवर्डका पिता बेलायतका जिम एडवर्ड थिए– कुनै बेलाका टाइगर टप्सका सञ्चालक, जो स्वेडिस ब्रान्डको ‘साव कार’ चलाएर नेपाल आएका थिए, १९६३ मा । तर, त्यस जंगल लजको विचार बीजारोपण भएको थियो– क्यानडाका जोन कोपम्यानको मस्तिष्कमा ।उनी थिए– साहसिक काम गरिबस्ने मानिस, जो केन्याको हिल्टन होटलमा कुनै बेलाका म्यानेजर थिए । नेपाल आएपछि घना जंगल र जनावरहरूको राजधानी चितवनमा उनको मन अडियो । र, कोपम्यानले अमेरिकाको टेक्सासबाट आएका दुई सिकारी टोडी ली वाइने र हर्ब क्लेइनसँगको पार्टनरसिपमा त्यहाँ जंगल हन्टिङ लज खोले । लज खोल्न उनलाई राजा महेन्द्रले चितवनको जंगलका केही भाग ‘लिज’ मा दिएका थिए ।‘वन्यजन्तुको संरक्षण र टाइगर टप्सको सम्झना’ लेखमा सागरशमशेरले लेखेका छन्, ‘कोपम्यान मार्केटिङको बृहत् अभ्यास लिएर आएका थिए र जंगली जीवजन्तुका नयाँ–पुराना रोचक कथाबाट मान्छेलाई आकर्षित गर्ने कला थियो उनमा ।’खासमा कोपम्यानको कल्पनामा टाइगर टप्सको स्वरूप केन्या र तान्जानियामा पहिल्यै निर्माण भएका सफारी–पार्क र लजहरूकै जस्तो थियो । अफ्रिकन सफारी लज ट्री–टप्सको मोडलमा कोपम्यानले टाइटर टप्सका भवनहरू डिजाइन गरे– अग्ला खम्बा र गोलाकार आकारका छानासहितका झुपडीहरू । सायद बोरिसको ‘याक एन्ड यती’ बारबाट प्रेरित भएर कोपम्यानले मुख्य भोजन र विश्राम कक्षमा ठूलो गोलाकार चुलो स्थापना गरे, जहाँ चिम्नी भुइँतिर झुकेको थियो ।मेघौली विमानस्थल ।लजका भवन निर्माण गर्न बिहारबाट काठका कारिगर आएका थिए, पूरै भवनमा स्थानीय सामग्री प्रयोग गरिएको थियो । लज सुरु हुँदा जम्मा चार वटा पाहुना कोठा थिए (मार्क लिक्टी/जंगबहादुर कोपसिंह ः जोन कोपम्यान, हन्टिङ एन्ड द ओरिजिन्स अफ एडभेन्चर टुरिजम इन नेपाल) । टाइटर टप्सको श्यामश्वेत दिनका तस्बिरहरूमा बगिरहेको राप्ती, त्यसमाथि जंगल, काला पहाडी भूभाग र अन्नपूर्ण हिमालका चुचुरा छन् । सन् १९६७ मा टाइगर टप्समाथि ‘टाइम’ म्यागेजिनले लेखेको थियो, ‘नयाँ पर्यटक होटलमध्येको सबैभन्दा रोमाञ्चक ।’तर, सन् १९७१ को भारत–पाकिस्तान युद्धको असरले लज छाडेर कोपम्यान भारततिर भासिए । त्यसै साल त्यस लजमा जोडिए जिम एडवर्ड । जिमले आफ्ना मित्र, बाघको चालचलन र सिकारका विज्ञ चार्ल्स (चक) म्याकडुगलसँग मिलेर त्यो लज किने । र, नाम फेरे– टाइगर टप्स, जुन १०० बिघा जमिनमा फैलिएको थियो । तिनै जिम एडवर्डको २०६५ सालमा नेपालमै मृत्यु भयो ।‘छालबाटो’ पुस्तकमा लेखक रमेश भुसालले लेखेका छन्, ‘जिमले त्यस लजलाई सिकार खेल्न होइन, वन्यजन्तु देखाउन प्रयोग गर्ने निधो गरे ।’ त्यही किताबमा टाइगर टप्सबारे जिमका छोरा ज्याकले भनेका छन्– आजकाल मानिस जंगलमा सहर खोज्छन् तर हामी यहाँ जंगल नै देखाउँछौं र सहर बिर्सन अनुरोध गर्छौं । ‘चितवनको पर्यटकीय चिनारी’ किताबका लेखक डा. ढाकाराम सापकोटा भन्छन्, ‘चितवनमा पर्यटन विकासमा पुर्‍याएको सहयोगका दृष्टिले हेर्दा होटल टाइगर टप्सलाई कोसेढुंगा नै मान्नुपर्छ । जंगली जनावर देखाएर पर्यटक तान्ने कुरा कुनै बेला एकादेशको कथा थियो, त्यही कालखण्डमा जंगल पर्यटनको भिजन सुखद थियो ।’सन् १९८८ मा टाइगर टप्स पुगेका बेला तत्कालीन राजा वीरेन्द्र र रानी ऐश्वर्यसँग जिम एड्वार्डसँग ।नेपालमा ‘ट्रेकिङ’ शब्द नै टाइगर टप्सअन्तर्गतको माउन्टेन ट्राभलले आविष्कार गर्‍यो, कर्णेल जिमी रोबर्ट्स थिए, यस शब्दको जननी । नेपाली पर्यटनमा टाइगर टप्सको अति–विशिष्ट महत्तालाई सबैले स्वीकार गरेका छन् । भनिन्छ, यसकै आँगन हो– एसियाको जंगल सफारी सभ्यताको उद्गम । नदी र जंगल पर्यटनदेखि संरक्षणसम्मका अनेक ज्ञान, थेसिस र अभ्यास रिउ र राप्ती किनारकै टाइगर टप्समा भए । यो लज संसारमै नेपाल चिनाउने ‘चकचकी’ को प्रतीक पनि रह्यो ।६१ वर्ष बितेछ, टाइगर टप्सले पर्यटनको मृदुल चेतना बाँडिरहेको र आत्मकथा वाचन गरिरहेको । टाइगर टप्स पर्यटन इतिहासको सर्वोत्कृष्ट साक्षी हो, जसले आफू उभिएको जंगल र त्यसका पात्रहरूको कथा भन्छ । कुनै बेलाका ती पात्र थिए– राणा र शाह राजाहरू । असलमा जनावरहरूको राजधानी थियो– चितवन, जसलाई राणाहरूले सिकारको मुकाम बनाएका थिए ।जंगबहादुर राणा चितवनमा महिनौं वन–विचरण गर्थे, सिकार गरेरै । त्यसपछिका शासकले पनि चितवनका घना जंगललाई ‘हन्टिङ डेस्टिनेसन’ बनाइरहे । ठीक त्यही समय स्थानीय चेपाङ काँधमा धनुवाण भिरेर महाभारत लेकतिर चरा सिकार गरिहिँड्थे र दनुवार–माझीहरू नारायणी वा राप्तीको भेलमा हेलिन्थे माछा मार्न । एक बेलाको औलोग्रस्त चितवनमा गैंडा चर्ने समथर मैदान छ, महाभारत पर्वतका अग्ला टाकुरा पनि छन् । राजाहरूको दरबार पनि छ ।अनि, छन्– थारू–चेपाङका पुराना समय सम्झाउने छाप्राहरू पनि । मकवानपुरको कुलेखानीबाट बग्दै–बग्दै राप्ती चितवन पुग्छ, जसले चितवन उपत्यकाको पूर्वी भेग सिञ्चित गरेको छ । राप्ती नदी किनारका बस्तीहरूको प्राचीन कथा वाचन गरिरहन्छ– चितवन । पश्चिम चितवनको रिउ नदी किनारमा अवस्थित टाइगर टप्स लजले चाहिँ चितवनको गौरवको कथा सुनाउँछ ।ज्याक (दायाँ) र टिम एडवार्ड हात्ती सफारीमा ।टाइगर टप्स सन् १९६४ मा स्थापना भयो, जति बेला चितवन राष्ट्रिय निकुञ्जको स्थापना भएकै थिएन र राष्ट्रिय निकुञ्ज ऐन बनेकै थिएन । र, त्यो टाइगर टप्स नै थियो, जसले सन् १९७२/७३ मा चितवन राष्ट्रिय निकुञ्ज स्थापना गर्न सरकारलाई सघाएको थियो, संरक्षणकेन्द्रित पर्यटन नीतिहरू बनाएर । राष्ट्रिय निकुञ्ज तथा वन्यजन्तु संरक्षण ऐन (२०२९) र चितवन राष्ट्रिय निकुञ्ज नियमावली (२०३०) अनुसार सरकारी अनुमति लिएर निकुञ्जभित्रै सञ्चालन गरिएको थियो, यो लज ।नेपालको पुरानो वैदेशिक लगानी भएको टाइगर टप्सको मुनाफाबाटै ‘टाइगर टप्स कर्णाली लज’ (बर्दिया), ‘टाइगर टप्स थारू लज’ (नवलपरासी) र ‘टाइगर माउन्टेन लज’ (पोखरा) पनि खोलिएका थिए । यसका सहसंस्थाहरू ‘माउन्टेन ट्राभल नेपाल’ (एसियाकै पहिलो पदयात्रा कम्पनी) र ‘हिमालयन रिभर एक्स्प्लोरेसन’ (नेपालकै पहिलो जलयात्रा/र्‍याफ्टिङ कम्पनी) ले पनि बेग्लै ब्रान्ड बनाएका छन् । चितवन मेघौलीमा प्रत्येक वर्ष विश्व हात्ती–पोलो प्रतियोगिता आयोजना गर्थ्यो टाइगर टप्सले, जुन करोडौं डलर पर्यटन आम्दानीको स्रोत थियो । वार्षिक ८ हजार महँगा पर्यटकको यो प्रिय ‘लोकेसन’ मा २० कोठा र ६० बेड थिए ।यथार्थमा टाइगर टप्स दिगो पर्यटन अवधारणाको प्रवर्तक थियो भन्छन् वातावरणविद् र ‘नेपाल नदी संरक्षण संस्था’ का अध्यक्ष मेघ आले । उनी हिमालयन रिभर एक्स्प्लोरेसनमार्फत टाइगर टप्ससँग जोडिएका थिए, सन् १९८५ मा– ट्रेनी रिभर गाइड भएर । त्यहीँ सिके रिभर गाइडिङ । उनको विचारमा वाइल्ड–लाइफ टुरिज्मलाई संसारैभर टाइगर टप्सले ब्रान्डिङ गर्‍यो । ‘नेपालमा जंगल सफारी नै टाइगर टप्सले आविष्कार गर्‍यो । त्यति ठूलो संस्थालाई सरकारले ध्वस्त पार्‍यो,’ मेघ भन्छन्, ‘टाइगर टप्सले सिकाएको पर्यटनबाटै नेपाल माथि उठ्यो तर माकुराले माउ खाएजस्तो नेपालले टाइगर टप्स नै खाइदियो ।’मेघको स्मृतिमा ती दिनमा टाइगर टप्समा पाहुना भएर जान पर्यटकले ३ वर्षअघि नै बुकिङ भइसक्नुपर्थ्यो र प्रतिव्यक्ति एक रातको ३ सय ५० देखि ४ सय डलरसम्म तिर्नुपर्थ्यो । र, वार्षिक १ करोड रुपैयाँभन्दा बढी रोयल्टी बुझाउँथ्यो टाइगर टप्सले । जंगल लज सञ्चालनमा ३ सयभन्दा बढीलाई रोजगारी दिएको थियो, पूरै समूहभित्र १ हजारभन्दा बढी कर्मचारी थिए ।सन् १९७१ देखि संरक्षणमैत्री पर्यटन अवधारणालाई नेतृत्व गरेको हो– टाइगर टप्सले । ‘वातावरणकेन्द्रित इको–टुरिज्मदेखि उत्तरदायी संरक्षण पर्यटनसम्म यसको योगदान रह्यो,’ मेघ भन्छन् ।२०६९ सालमा चितवन राष्ट्रिय निकुञ्जभित्रको टाइगर टप्स बन्द गरियो– ‘जंगली जनावरको सुरक्षामा ठूलो असर परेको’ निष्कर्ष निकाल्दै । राष्ट्रिय निकुञ्जभित्र होटल/लज सञ्चालन रोक्न सर्वोच्च अदालतमा मुद्दा दायर भएको थियो । त्यसबेला सर्वोच्चको आदेशमा निकुञ्जभित्रका ७ वटा लज बन्द भएका थिए ।लेखक/पत्रकार वसन्त थापाको स्मृतिमा टाइगर टप्स रहस्यमय र तिलस्मी थलो थियो, जुन उसबेलाको भव्य संसार थियो । वाइल्ड–लाइफ पारखीमाझ पहिल्यै यसको प्रख्याति बढेकै थियो । सन् १९७७ फेब्रुअरीमा उनी पहिलो पटक टाइगर टप्स पुगेका थिए, जुन बेला उनी पर्यटनमा प्रवेश गरिसकेका थिए, टुरिस्ट गाइड ट्रेनिङ लिएर । उनले निःशुल्क प्रवेश पाए– टाइगर टप्समा । लजको चुलिएको ख्यातिबाट उनी त्यहाँ पुग्न उत्साहित थिए । जंगलमा पाँचतारे स्तरको लज खुलेको थियो, मान्छेहरूमा कौतूहल र जिज्ञासा भव्य थियो ।काठमाडौंबाट चितवन सोझै सडक सञ्जालमा जोडिएको थिएन । मुग्लिन–नारायणघाट सडक खण्ड बनेको थिएन, टिस्टुङ–पालुङ–हेटौंडा (सात घुम्तीको बाटो) हुँदै पुग्नुपर्थ्यो चितवन वा अर्को थियो हवाईमार्ग– काठमाडौंदेखि भरतपुरसम्म । ती दिन भरतपुर र गोरखामा पनि हवाई सेवा चल्थ्यो ।सन् १९६१ मा बेलायतकी महारानी एलिजाबेथ र राजकुमार फिलिप नेपाल आउँदा चितवन सिकारमा लैजान मेघौलीमा विमानस्थल निर्माण गरिएको थियो । केही विशिष्ट पर्यटक कहिलेकाहीँ तत्कालीन शाही नेपाल वायुसेवाको चार्टर्ड विमानबाट पनि मेघौली पुगिरहन्थे । त्यो थियो– कच्ची चौरको एयरपोर्ट । एयरपोर्टको दक्षिण सालघारीले घेरिएको थियो । एयरपोर्टबाट टुरिस्टलाई हात्तीमा चढाएर टाइगर टप्ससम्म पुर्‍याइन्थ्यो । जिप सेवा पनि सञ्चालनमा थियो । राप्ती नदी तर्नुपर्थ्यो, हात्तीले नै तार्थ्यो, रिउ खोला पनि तर्नुपर्थ्यो ।रिउ खोला किनारमै थियो– टाइगर टप्स । हात्तीले ढाडबाट पर्यटकलाई मचानमा ओराल्थ्यो र मचानबाट भर्‍याङ हुँदै ओर्लिनुपर्थ्यो । टाइगर टप्सको आँगनमा थिए– दुई वटा ठूला लज, एक–एक तलाको । लज–भवनमा काठ र स्थानीय वस्तु प्रशस्तै प्रयोग गरिएको थियो । वसन्त थापाको सम्झनामा ट्वाइलेटमा कम्मोड, तातोपानी, सोलार प्यानल र सावरको सुविधा थियो ।त्यो जंगल बसाइ एडभेन्चर थियो– सुविधाजनक बिछ्यौना, सफासुग्घर पनि । सालको रूख नकाटीकन त्यसलाई लजको एक ‘पार्ट’ बनाइएको थियो– ट्री–टप कोठा, रूख नै भवनको प्रमुख हिस्सा । आँगनबीच ठूलो गोलघर थियो, फुसको छानाले बनाइएको । त्यहीँ थियो– डाइनिङ रुम, रेस्टुरेन्ट र बार, जहाँ राति सानदार जमघट हुन्थ्यो । त्यहीँ थियो– हात्तीसार र झुप्रा कटेज, जहाँ माउते (फनित) बस्थे । जंगल सफारी कि बिहान कि बेलुकी मात्रै चल्थ्यो र बर्खामा बन्द हुन्थ्यो । तीन थरीको जंगल सफारी चल्थ्यो– हात्तीमा, जिपमा र पैदलै ।अरू दुई ठाउँमा पनि बस्ने व्यवस्था थियो– टाइगर टप्स लजमा । एक थियो– ‘टेन्टेड क्याम्प’ । टाइगर टप्सको पूर्वपट्टि जंगलबीच थियो– दुई वटा पलङ र एट्याच बाथरुमसहितको सफारी टेन्ट ।नारायणी नदी किनारमा थियो– सफारी क्याम्प, नारायणीका दुई भँगालो फाटेको ठाउँमा । टाइगर टप्सबाट हिँडेर र राप्ती पुल तरेर त्यो क्याम्प पुगिन्थ्यो । त्यही क्याम्पमा एकै पटक २ वटा बाघ देखेको सम्झना छ वसन्तसँग । त्यहाँ बाघ निम्त्याउन भैंसीको पाडो बाँधेर राखिन्थ्यो मचानमा फोकस लाइटसहित । बिस्तारै बाघ पसेको र पाडोलाई लुछेर खान थालेको दृश्य हेर्न पर्यटकको भीड लाग्थ्यो । पर्यटकहरू अग्लो ठाउँबाट त्यो दृश्य हेर्थे । पाडो बाँध्ने त्यो परिपाटी पछि हट्यो । बाघको आहाराका लागि पाडो राखिएजस्तै चितुवाका लागि बाख्रा राखिन्थ्यो । बाघ कहिले एक सातासम्म पनि आउँदैनथ्यो, कहिले नियमित आउँथ्यो ।चितवनको मेघौली एयरपोर्ट ।हिलारी क्लिन्टन आएर टाइगर टप्समा सुतेको पलङ कसैले वसन्तलाई देखाएको थियो । वसन्तको बुझाइमा संसारमै टाइगर टप्सको भव्यतम् छवि निर्माण हुनुमा नेपालको सांग्रिला–छवि हो । ‘त्यो बेला टाइगर टप्स सञ्चालन गर्नु उच्च चुनौतीको विषय थियो । त्यसको अनौठो र अद्भुत आकर्षण थियो । नेपाल जादुमय आकर्षणको थलो थियो,’ वसन्त भन्छन्, ‘त्यो बेला थोरै पर्यटक मात्रै नेपाल आउँथे, जो धनी थिए र टाइगर टप्स पुग्थे, रमाउँथे ।’यसरी संसारका पैसावाल पर्यटकलाई स्तरीय सफारी सेवा दिने कामको सुरुवात टाइगर टप्सले गर्‍यो । ती पर्यटकलाई उसले बाघ देखायो र बाघ संरक्षणको यात्रामा निरन्तर सहयोगी र सहभागी रह्यो । त्यसअघि नेपालमा बाघ हत्याको शृंखला निरन्तर थियो । सन् १९७२ मा राजा महेन्द्रको मृत्युपछि मात्रै नेपालमा बाघ सिकारमा आधिकारिक प्रतिबन्ध लाग्यो । १९६० को दशकको सुरुवातमा चितवनमा ठूला सिकारहरू भए । फेब्रुअरी १९६१ मा बेलायतकी महारानी एलिजाबेथ र राजकुमार फिलिपको राजकीय भ्रमण क्रममा महेन्द्रले तिनको सम्मान खातिर तराईमा सिकार पार्टीहरू आयोजना गरे ।मार्क लिक्टीले लेखेका छन्, ‘त्यसबेला फिलिप दुविधामा थिए । खेल सिकारको स्पष्ट विरोध गर्ने र वन्यजन्तु संरक्षण संस्थाहरूको प्रमुख सदस्यका रूपमा फिलिप न महेन्द्रको निमन्त्रणा अस्वीकार गर्न सक्थे, न त लोपोन्मुख जनावरलाई मारेकै देख्न सक्थे ।’सन् १९९५ मा टाइगर टप्स घुम्न आएकी अमेरिकी प्रथम महिला हिलारी क्लिन्टनसँग जिम एड्वार्ड ।टाइगर टप्सको आँगनमा निरन्तर बाघ झुल्किइरहने पुरानो समयको रोमाञ्चक कथा लेखेका छन्, हेमन्त मिश्रले ‘श्री ५ को सेवामा’ र ‘बाघको अस्तु’ किताबमा, ‘एउटा औंला बांगो भएको बांगे भाले बाघले दुई वर्षसम्म टाइगर टप्सको पश्चिमपट्टिको ढाक्रे नाला वरिपरिको क्षेत्रमा प्रभुत्व जमाएको थियो, ऊ त्यहाँ दुइटा बघिनीसित बस्थ्यो । सन् १९८४ को अन्त्यतिर बांगेको शासित क्षेत्रलाई अर्को नयाँ बाघले अतिक्रमण गर्‍यो ।’रामसिंह गुरुङ (६३) टाइगर टप्सका प्रशासन प्रमुख हुन्, जो अहिलेको भग्नावशेष कुरिबस्छन्, चार दशकदेखि टाइगर टप्समा काम गरिरहेका छन् । सन् १९९५ को अप्रिल १ मा हिलारी क्लिन्टन टाइगर टप्स भ्रमणमा आउँदा रामसिंह यहीँ थिए । उनैले मेघौली एयरपोर्टबाट ड्राइभमा र राप्तीमा डुंगा चढाएर हिलारीलाई रिउ खोला किनारको टाइगर टप्स पुर्‍याएका थिए ।३० जनाको समूहमा आएकी उनी २ रात, ३ दिन त्यस लजमा बसिन्, हात्ती सफारी गरिन्, लजका सञ्चालक जिम एडवर्डसँगै जंगल ड्राइभ गरिन्, टेनी क्याम्प गइन् र नारायणीमा बोटिङ गरिन् । हिलारीसँग खिचेका फोटाहरू अहिले पनि हेर्छन् र ती दिनतिर फर्किन्छन् रामसिंह । ‘हिलारी सरल र सबैसँग मिल्ने स्वभावकी थिइन्,’ रामसिंह भन्छन्, ‘शान्त जंगलमा आनन्द लिइन् उनले ।’ राजा वीरेन्द्र, ज्ञानेन्द्र, दीपेन्द्रलाई पनि रामसिंहले देखे टाइगर टप्समा ।‘हरेक रात पार्टी हुन्थ्यो, अब त यो सुनसान छ । झ्याउँकिरी र जंगलको आवाज सुनेरै दिन काट्नुपर्छ, ती दिन सम्झेर र अहिलेको अवस्था देखेर विरक्त लाग्छ,’ रामसिंह भन्छन्, ‘ती दिन फर्किए हुन्थ्यो भन्ने लाग्छ । त्यो रौनक अब त केही पनि बाँकी छैन ।’लज बन्द भएपछि अर्थात् ०६९ देखि यहाँ १३ जना कुरुवा छन् । हात्तीलाई घाँस–पानी गर्दै तिनको दिन बित्छ । टाइगर टप्सकै ४ वटा हात्ती रेखदेख गर्ने ८ जना छन्– जगत मगर, गुनबहादुर कुमार, रामबहादुर बोटे, शक्ति कुमालहरू । सफारी बिलकुल बन्द छ ।सन् १९८६ मा टाइगर टप्समाबेलायतीराजकुमार फिलिपसँग जिम एड्वार्ड ।टाइगर टप्सका पूर्वमेनेजर डीबी चौधरीले सन् १९९८ देखि २००६ सम्म क्याम्प इन्चार्ज भएर काम गरे । उनको विचारमा टाइगर टप्सले वातावरण संरक्षणमा ठूलो योगदान पुर्‍यायो । ‘जनावरलाई डिस्टर्ब नगरी तिनलाई हेर्न, तीसँग दूरी बनाउन पर्यटकले यहाँबाट सिके,’ उनी भन्छन्, ‘घुम्न कहाँ जाने भन्ने प्रश्नमा पर्यटकले नेपाल भन्दैनथे, टाइगर टप्स भन्थे ।’सन् १९९० सम्म टाइगर टप्सको निर्देशक तथा लगानीकर्ता पनि थिए– लेखक सागरशमशेर । त्यो समय उनका लागि एक अद्वितीय अनुभव थियो । ‘टाइगर टप्स र चितवन निकुञ्जको धुन मेरा लागि बेग्लै र सुन्दर थियो । त्यो लजमा बसेर सन–सेट हेर्दा स्वर्गमा छु भन्ने अनुभूति हुन्थ्यो,’ सागर भन्छन्, ‘टाइटर टप्स भग्नावशेष भएपछि पनि हेर्न गएँ, रुन मन लाग्यो । नेपालको त्यस्तो सम्पत्तिलाई हामी आफैंले बिगार्‍यौं । टाइगर टप्सले पर्यटन मात्रै होइन, वातावरण संरक्षणमा पनि उल्लेखनीय योगदान गरेको थियो । आज चितवन निकुञ्जभित्र टाइगर टप्ससरह जिम्मेवार केही लजहरू जीवित रहेको भए त्यो ठाउँ तस्करहरूका लागि स्वर्ग बन्ने थिएन ।’जिम एड्वार्ड र उनकाव्यापारिक साझेदार बाघविज्ञ चक म्याकडुगल ।जंगलको झ्याङमा राति एकनास कराइरहेका झ्याउँकिरीका आवाज रामसिंहलाई टाइगर टप्सकै दुःखका गीतझैं लाग्छ । र, ती रात–साँझ केवल मौन लाग्छन् ।अनेकौं रमाइला सम्झना र कथाहरू बोकेर बाँचिरहेको भग्नावशेष टाइगर टप्सले नेपाललाई संसारमा चिनायो तर नेपालले उसलाई चिनेन । टाइगर टप्स आउँदो पुस्तालाई पर्यटन–संस्कृति सिकाउने स्कुल हो, जसको भग्न स्वरूपलाई आँधीबेहरीमय वर्षाले दिन–रातै प्रहार गरिरहेकै छ, जसरी यसलाई व्यवस्थाले प्रहार गर्‍यो । टाइगर टप्स आज संघर्ष, सुख र दुःख बोकेर उँघिरहेको खण्डहर भएको छ, जसले कुनै समयको सुन्दर सुदूर अतीतलाई सम्झाइरहेको छ ।टाइगर टप्स भ्रमण क्रममा हात्ती सफारीमा अमेरिकी संगीतकार मिक जागर ।०००‘धनी ग्राहकले नेपाल भ्रमण गर्न छाडे’ज्याक एड्वर्ड, प्रबन्ध निर्देशक, टाइगर टप्स लजटाइगर टप्सले चितवन निकुञ्जभित्र कसरी स्थान पायो ?टाइगर टप्स जंगल लज सन् १९६४ मा स्थापना भएको थियो, जसमा दुई अमेरिकी सिकारीले पर्यटन उद्योगमा नेपालको पहिलो विदेशी लगानी कम्पनीहरूमध्ये एकका रूपमा स्थापना गरेका थिए । राष्ट्रिय निकुञ्ज बन्नुभन्दा धेरै अघि यो होटल चितवनको जंगलमा निर्माण गरिएको थियो ।मेरा बुबा जिम एडवर्ड, जो पहिलो पटक सन् १९६२ मा नेपाल आएका थिए । उनले १९७१ मा अमेरिकीबाट कम्पनी खरिद गरेका थिए । कम्पनीमा खराब व्यवस्थापन थियो, जसले गर्दा घाटामा देखिन्थ्यो । मेरा बुबाले जनावरहरूको सिकार गर्नु उचित देखेनन् तत्पश्चात् वन्यजन्तु अवलोकनमा मात्रै ध्यान केन्द्रित गर्ने निर्णय गरे । टाइगर टप्सले १९७३ मा चितवन राष्ट्रिय निकुञ्जको स्थापनाकालमा ठूलो संलग्नता देखाएको थियो र सरकारलाई संरक्षणमा केन्द्रित रहने पर्यटन अभ्यासका नीति बनाउन पनि मद्दत गर्‍यो ।सरकारले महसुस गर्‍यो कि पर्यटन प्रवर्द्धन हुनुमा राष्ट्रिय निकुञ्जको सही व्यवस्थापन हो, आम्दानी र प्रवर्द्धनको महत्त्वपूर्ण हिस्सा हो । थुप्रै अफ्रिकी देशले धनी पर्यटक आकर्षित गर्न ‘लिज मोडेल’ अपनाएका थिए जबकि जनावरलाई बाधा नपुगोस् भनेर पार्कमा प्रवेश गर्ने मानिसको संख्या सीमित गरिएको थियो । ‘लिज मोडेल’ निकुञ्जका जंगलभित्र थोरै संख्यामा होटल निर्माण गर्न र निजी सफारी सञ्चालन गर्न सकिने भन्ने हो । यो मोडेल अफ्रिकामा धेरै सफल भएको पाइन्छ ।मेरो बुबाले नेपालका लागि यो नीति अपनाउन सरकारलाई मनाए । सरकारले मेरो बुबाको कुरा सुन्यो र विश्वस्त भयो । अन्तत : टाइगर टप्सलाई राष्ट्रिय निकुञ्जभित्र सञ्चालन जारी राख्न अनुमति दियो, जस अर्थमा नेपाल एसियामै यो अवधारणा अपनाउने पहिलो देश बन्यो । भारत, थाइल्यान्ड र अन्य लोकप्रिय पर्यटनको गन्तव्य मानिएका देशभन्दा अगाडि बढ्यो नेपाल । ४० वर्षसम्म नेपालमा यो सफल मोडेल बन्न पुग्यो । सन् २०१२ मा टाइगर टप्स बन्द भयो ।वन्यजन्तु संरक्षणमा टाइगर टप्सको भूमिका के छ ?कसैले तर्क गर्न सक्छन्, टाइगर टप्सले वन्यजन्तु संरक्षणमा केन्द्रित दिगो पर्यटनको अवधारणा स्थापित गर्ने एक अग्रणी भूमिका निर्वाह गर्‍यो । सन् १९७१ तिर नेपालमा कसैले पनि पर्यटन उद्योग र वातावरण संरक्षणबारे सोचिरहेका थिएनन् । मेरो बुबा र उनका व्यापारिक साझेदार चक म्याकडुगलले पाहुनाहरूलाई सफारीमा लैजाँदा जंगलको संरक्षणमा ध्यान केन्द्रित गर्ने निर्णय गरे । उनीहरूले कोठाको संख्या सीमित गरे, जसमा फोहोर व्यवस्थापनमा ध्यान केन्द्रित थियो ।चितवनका जनावर जोगाउन धेरै अनुसन्धान र संरक्षण परियोजना सुरु गरे । टाइगर टप्सले १९७४ मा पहिलो दीर्घकालीन बाघ अनुगमन परियोजना सुरु गरेको थियो, जुन आफैंमा गर्वको विषय हो । त्यो पहल आज पनि चलिरहेकै छ । टाइगर टप्सले पहिलो घडियाल प्रजनन परियोजना स्थापना गर्न र गैंडा संरक्षणका लागि घाँसे मैदान व्यवस्थापन गर्ने प्रयास गर्‍यो । चोरी–सिकारीविरोधी पुरस्कार योजना र सिकार रोक्न गुप्तचर योजना सुरु गर्न थालियो । टाइगर टप्सले राष्ट्रिय निकुञ्ज विभागसँगै स्मिथसोनियन इन्स्टिच्युट, डब्लूडब्लूई, जेढएसललगायत अन्य अग्रणी संरक्षण संस्थासँग हातेमालो गरेर काम गर्‍यो ।त्यसै समयदेखि टाइगर टप्सले वातावरणीय व्यवस्थापन, सफारी सञ्चालन, फोहोर व्यवस्थापन, आदिसम्बन्धी नीतिहरू लेखेको छ । अन्तर्राष्ट्रिय सरकारलाई पर्यटनको संरक्षणका लागि उत्कृष्ट अभ्यास थालनी गर्न सल्लाह दिएको छ । टाइगर टप्सले ३ सय न्दा बढी मानिसलाई रोजगारी प्रदान गरेर समुदायलाई मद्दत गरेको थियो । यसअन्तर्गतका कम्पनीहरूमा १ हजारभन्दा बढी मानिस रोजगार थिए ।प्रायः कर्मचारी मेघौली, माडी र अमलटारी नजिकैका गरिब गाउँबाट आएका थिए । हामीले गाउँहरूमा इनार, कुवा निर्माण जस्ता पूर्वाधारमा पनि लगानी गरेका थियौं । अमलटारीमा एउटा परोपकारी विद्यालय सुरु गर्‍यौं, जुन आज पनि चलिरहेकै छ । टाइगर टप्सले चितवनमा सुरु गरेको पर्यटन उद्योगकै कारण आज यी गाउँहरू समृद्ध छन् ।टाइगर टप्सलाई निकुञ्जबाहिर निकाल्ने सरकारको निर्णयलाई कसरी लिनुहुन्छ ?२०१२ मा सरकारले नेपालमा ‘लिज मोडेल’ बन्द गर्ने निर्णय गर्‍यो । बन्द भएपछि टिकट काट्ने मोडेल अपनाएको छ, जसमा आगन्तुकको संख्यामा कुनै प्रतिबन्ध छैन । प्रत्येक पर्यटकले धेरै/थोरै रकम तिर्ने गर्छन् । चितवनमा अहिले धेरै सवारी साधन छन्, प्रायः जनावर वरिपरि नै भीड हुन्छ ।पार्कभित्र फोहोर फ्याँकिन्छ । पार्कभित्र को प्रवेश गरिरहेको छ ? त्यसको निगरानी गर्न अहिले गाह्रो छ । जनावर–सिकार अझै चलेकै छ, तर टाइगर टप्स जस्ता होटलले थप सुरक्षा प्रदान गरेकाले निगरानी कम प्रभावकारी भएको थियो । भारतीय राष्ट्रिय निकुञ्जमा धेरै भिडियो र तस्बिर छन्, जहाँ बाघलाई घेरेर २० भन्दा बढी सवारी साधनले ठूलो तनाव दिने गरेका छन् । चितवनमा पनि चाँडै त्यस्तै अवस्था आउने देख्छु, जुन दुःखद हो । तर, टाइगर टप्स बन्द भएपछि धनी ग्राहकले नेपाल भ्रमण गर्नै छाडे ।निकुञ्जभित्र फेरि टाइगर टप्स स्थापना गर्ने योजना छ ?हामीलाई लाग्छ, २०१२ मा सरकारले गरेको निर्णय गलत थियो । मलाई अझै विश्वास छ, सरकारले त्यो गल्ती पक्कै महसुस गरेको छ र सच्याउन खोजिरहेको छ । हालैको बजेटमा उच्चस्तरीय पर्यटन प्रवर्द्धनमा फेरि ध्यान केन्द्रित गराएको प्रस्ताव छ । संरक्षित क्षेत्रभित्र होटल भाडामा उपलब्ध गराउने सम्भावना प्रबल छ । दिगो तरिकाले कानुनअनुरूप मापदण्ड बनाई सीमित संख्यामा पारिस्थितिक पर्यटनमा होटल केन्द्रित भए यसलाई सरकारको सकारात्मक कदम मानिन्छ । टाइगर टप्स फेरि खोल्न इच्छुक छु ।१३ वर्षमा हामीले मुख्य होटल संरचनालाई सुरक्षित राख्ने प्रयास गरेका छौं । राष्ट्रिय निकुञ्ज विभाग र सेनालाई चोरी–सिकारीविरोधी, घाँसे मैदान व्यवस्थापन, वन्यजन्तु अनुगमन र परोपकारी परियोजना सञ्चालन गर्न भनेका छौं । हामी त्यो प्रतिष्ठित होटल फेरि सुरु गर्न सक्छौं, जसले नेपाललाई एसियामा वन्यजन्तु पर्यटन उद्योगको शीर्षमा फर्काउन मद्दत गर्नेछ ।बुबा जिम र टाइगर टप्सबारेका सम्झना सुनाइदिनुस् न !सन् २००९ मा मेरो बुबाको निधन हुनुअघि उहाँले मलाई भन्नुभएको थियो– संसारको सबैभन्दा सुन्दर देशमा मर्न पाउँदा म खुसी छु । यदि मेरो बुबा अझै जीवित हुनुहुन्थ्यो भने उहाँ अहिले पनि त्यही कुरा भन्नुहुन्थ्यो । बुबाको सबैभन्दा राम्रो सम्झना टाइगर टप्स मात्र होइन, विगतका ६० देखि ८० को दशकमा नेपालको तराईमा गरेका साहसिक कार्यहरू पनि हुन् । चाहे त्यो चितवन, नवलपरासी, पोखरा र बर्दियामा लजहरू निर्माण होस् वा त्रिशूली र कर्णाली नदीमा माछा मार्ने र र्‍याफ्टिङ गर्ने होस् । उहाँले सम्पूर्ण देशलाई ठूलो उत्साहका साथ अन्वेषण गर्नुभएको छ ।उहाँ नेपाली जनतालाई आफूभन्दा बढी माया गर्नु हुन्थ्यो । मेरो सबैभन्दा ठूलो सम्झना टाइगर टप्स जंगल लजमा बाल्यकाल बिताउनु हो । म काठमाडौंभन्दा जंगलमा बढी सहज अनुभूत गर्थे । राष्ट्रिय निकुञ्जभित्र सफारीमा जानु, हाम्रा हात्तीहरूसँग समय बिताउनु वा कर्मचारीबाट वन्यजन्तुबारे सिक्नु मेरा सबैभन्दा ठूला सम्झना हुन् । आज पनि म जंगलभित्र सकेसम्म धेरै समय बिताउने गर्छु ।मेरो परिवारका लागि ३० देखि ४० वर्षभन्दा बढी समयदेखि काम गरेका धेरै बफादार कर्मचारीसँग मेरो राम्रो सम्बन्ध बन्यो । हाम्रो परिवार त्यहाँका स्थानीय मानिसप्रति सदा ऋणी छ, जसले टाइगर टप्सलाई एसियाको सबैभन्दा प्रमुख वन्यजन्तु लजका रूपमा विकास गर्न मद्दत गरे । मेघौली विमानस्थलमा अवतरण गर्नु र हात्ती पोलो खेल्नु मेरो अविस्मरणीय क्षण थियो ।टाइगर टप्समा आएका विदेशी राष्ट्रप्रमुख र अन्य आगन्तुकका केही विशेष सम्झना छन् ?टाइगर टप्स विश्वव्यापी रूपमै मान्यता प्राप्त ब्रान्डमध्ये एक हो । धेरै विशिष्ट पाहुनाले यहाँ भ्रमण गरेका थिए । मलाई याद छ, भारतीय प्रधानमन्त्री राजीव गान्धी, अमेरिकी प्रथम महिला हिलारी क्लिन्टन, राजकुमार फिलिप, संयुक्त अधिराज्यकी राजकुमारी एनीले वर्षौंदेखि फरक–फरक समयमा टाइगर टप्स भ्रमण गरेका थिए । अन्तर्राष्ट्रिय सेलिब्रेटीहरूमा मिक जागर, रिंगो स्टार, लियोनार्डो डि क्याप्रियो, ओर्लान्डो ब्लुमहरूसमेत भ्रमणमा आए । नेपालमा हामी प्रायः शाही परिवार र प्रधानमन्त्रीहरूलाई टाइगर टप्समा स्वागत गर्थ्यौं ।"
इनर मंगोलियाको समृद्ध कथा,"के तपाईंहरूमध्ये कसैले यसअघि इनर मंगोलिया भ्रमण गर्नुभएको छ ? यदि छैन भने, कस्तो होला भन्ने कल्पना गर्नुहुन्छ ?’ चाइना डिप्लोमेसी एसोसियसनका अध्यक्ष वु हाङलाङले औपचारिक भाषणको बीचमै यस्तो प्रश्न तेर्स्याएर केही सेकेन्ड ‘पज’ लिए ।गत मे महिनाको दोस्रो साता विश्वका २३ देशका कम्तीमा हामी दुई दर्जन पत्रकार चाइना डिप्लोमेसी एसोसियन र चिनियाँ मिडिया कम्पनी ग्लोबल टाइम्सको निम्तोमा इनर मंगोलिया घुम्न राजधानी होहट पुगेका थियौं । त्यसक्रममा आयोजित औपचारिक स्वागत कार्यक्रममा वु हाङलाङ बोल्दै थिए । लामै ‘पज’ लिएर जवाफका लागि उनले पत्रकारतर्फ हेरिरहे । जवाफ नआएपछि भने, ‘तपाईंहरूमध्ये कसैको मनमा इनर मंगोलिया उजाड, पिछडिएको वा टाढाको सहर भन्ने चित्र छ भने यो भ्रमणले तपाईंहरूको त्यो इम्प्रेसन भ्रम भएको पुष्टि गर्नेछ ।’उनले यति भनेपछि चाहिँ एक जना पत्रकारले जवाफ फर्काए, ‘म त्यस्तो भ्रम लिएर होइन कि, मनोरम घाँसे मैदानहरूको सहर हेर्न आएको हुँ ।’त्यसपछि वु हाङलाङ मुस्कुराए । र, थपे, ‘इनर मंगोलिया चिनियाँ सभ्यताको एउटा महत्त्वपूर्ण भाग हो, जहाँ घाँसे मैदान र कृषि सभ्यताहरू एकअर्कासँग घुलमिल भएका छन् । विशाल घाँसे मैदानहरूमा घोडा, गाईबस्तु र भेडाका बथानहरूको दृश्य हेर्न लायककै हुन्छ ।’ चिनियाँहरू न्यानो आतिथ्य सत्कारका लागि प्रख्यात छन् । र, अचेल उनीहरू आफ्ना उपलब्धि र सफलताका कथाहरू बाहिरियासँग बाँड्न पनि उत्तिकै उत्साहित हुन्छन् । यस मानेमा वु हाङलाङको उत्साह स्वाभाविकै थियो । यद्यपि, उनी केही बढी नै हौसिएका थिए । कारण, धेरैजसो समय बेइजिङ बस्ने यी उच्चपदस्थ चिनियाँ अधिकारीको यो गृहनगर थियो । उनी इनर मंगोलियाको उलानकाबका बासिन्दा हुन् । स्वागत कार्यक्रम सकिएपछि भन्दै थिए, ‘यस पटक विदेशी सञ्चारकर्मी साथीहरूसँग म आफ्नै सहर घुम्दै छु । त्यसकारण पनि म उत्साहित छु र यो मेरा लागि नयाँ अनुभव हुनेछ ।’उही सहरका बासिन्दा हाङलाङ त नयाँ अनुभव लिँदै थिए भने मजस्ता बाहिरियाका लागि समृद्धिको उकालो उक्लिरहेको इनर मंगोलिया यात्रा नौलो हुने नै भयो । नौलोपनको त्यो अनुभूति भ्रमणको पहिलो दिनबाटै गरियो, जब पुगियो– होहटस्थित ‘यिली मोडर्न इन्टेलिजेन्ट हेल्थ भ्याली’ ।यिली मोर्डन इन्टेलिजेन्ट हेल्थ भ्याली होहटको त्यो महत्त्वाकांक्षी परियोजना रहेछ, जसले दूध उत्पादनमा ठूलै फड्को मारेछ । विश्वमै उम्दा डेरी कम्पनीमध्ये होहटका दुई दूध डेरीहरू यिली र मेन्ग्निउ पनि पर्दा रहेछन् । यिली मोर्डन इन्टेलिजेन्ट हेल्ट भ्याली अन्तर्गतको राष्ट्रिय प्रविधि नवप्रवर्तन केन्द्र (नेसनल सेन्टर अफ टेक्नोलोजी इनोभेसन) का महाप्रबन्धक जियानले बताए अनुसार, दक्षिणपूर्वी एसियाली बजारमा दबदबा भएको प्रख्यात डेरी यिलीले दूध, दही, चिजलगायत एक हजारभन्दा बढी प्रकारका दुग्धजन्य उत्पादन गर्ने गर्छ । त्यहाँ पुग्दा मेरा लागि नौलो, मुख्य आकर्षण र हाइलाइट्स थियो– दुग्ध उत्पादनहरू आर्टिफिसियल इन्टेलिजेन्स (एआई)को प्रयोगबाट भइरहेका थिए । गाईपालन, त्यसबाट दुग्ध उत्पादन, प्रशोधन अनि प्याकेजिङका काममा एआई रोबोटको प्रयोग कृषि र पशुपालनमा प्रविधिको उच्चतम प्रयोगको अनुपम उदारहण थियो ।एक हजारभन्दा बढी दूधजन्य उत्पादन गर्न कति गाई पाल्नुपर्छ होला ? जिज्ञासाले भरिएर मैले महाप्रबन्धक जियानलाई सोधेँ, यिली दुग्ध उत्पादन कम्पनीका आफ्नै गाईहरू पनि छन् ? छन् भने कति छन् ? उनले अनुमानित दस लाख गाईहरू होहटका विभिन्न फर्महरूमा रहेको बताए । फर्महरूमा प्रत्यक्ष गाईपालन हेर्ने अवसर त मिलेन । तर, यिली दुग्ध उत्पादन कारखाना अवलोकनका क्रममा एउटा भिडियो देखाइएको थियो, जहाँ हजारौंको संख्यामा फार्ममा पालिएका गाई थिए । तिनका टाट्नाहरूमा स्वचालित रोबटहरूको सहयोगबाट दाना–पानी राखिँदो रहेछ र तिनको भकारो पनि सफा गरिँदो रहेछ ।गाईपालन, त्यसबाट दूध निकाल्नु, संकलन, प्रशोधन हुँदै प्याकेजिङसम्मका काममा जसरी प्रविधिको उच्चतम प्रयोग भएको ‘यिली मोडर्न इन्टेलिजेन्ट हेल्थ भ्याली’ मा देखियो, त्यो अद्भुत थियो । जियान भन्छन्, ‘यो महत्त्वाकांक्षी परियोजनाले दुग्ध उद्योगभित्र पूर्ण शृङ्खला विकासलाई बढावा दिने, स्मार्ट सिटी इनिसियटिभ्सहरूलाई सशक्त बनाउँदै अत्याधुनिक डिटिजल आविष्कारहरूको लाभ उठाउने कुरामा केन्द्रित छ ।’ उनले अझ थपे, ‘प्राविधिक प्रगतिहरूसँग ग्रिन इनिसियटिभ्समार्फत होहटले दिगो र एकीकृत मोडल स्थापनाको लक्ष्य राखेको छ । अब हाम्रो यात्रा विश्वकै सबैभन्दा उम्दा डेरी उत्पादन कम्पनी बन्न हो र हामी ‘डेरी सिलिकन भ्याली’ निर्माणको अवधारणामा बढेका छौं ।’ उनका अनुसार, यो परियोजनाले आगामी दिनमा आर्थिक, सामाजिक लाभहरू बढाउँदै सन् २०३५ सम्ममा थप साढे तीन लाख मानिसलाई रोजगारी दिने लक्ष्य राखेको छ ।इनर मंगोलियाको राजधानी होहट भ्रमणको दोस्रो दिन अलि चापाचाप छ । कारण, कम्तीमा ५ भिन्न ठाउँ घुमाउने योजनामा छन् आयोजक । भाषा अनुवादक आइरिस ठाउँहरूबारे जानकारी दिन तयार भइसकेकी छिन् । उनले सहरको परिचय दिँदै भनिन्, ‘चीनको यो उत्तरी प्रान्त इनर मंगोलियाको राजधानी होहट नीलो र हरियो रंगहरूको सम्मिश्रण हो । ‘खुलेको नीलो आकाश र निख्खर हरिया घाँसे मैदानले यो सहरको सौन्दर्यलाई जीवन्त बनाएको छ,’ आइरिसले भनिन्, ‘तपार्इं हाम्रो होहटलाई नीलो सहर पनि भन्न सक्नुहुन्छ ।’अघिल्लो दिन चिनियाँहरू होहटलाई ‘दूधको राजधानी’ भनिरहेका थिए । सायद यसका धेरै विशेषता भएकाले होला, आज ‘नीलो सहर’ भन्दै छन् । नीलो सहरको मनोरम अनुभूति लिन हामी पुग्यौं, चिलेचुआन घाँसे मैदान । यो घाँसे मैदान होहट सहरको बाओहेशाओ टाउनको येमातु गाउँमा छ । सहरबाट सबैभन्दा नजिकको यो घाँसे मैदानलाई ‘नीलो सहर पछाडिको बगैंचा’ पनि भनिँदो रहेछ । यहाँको मुख्य विशेषता हो– विशाल हरियाली चरन क्षेत्रको अवलोकन । ‘अरू याममा त यहाँ धेरै घोडा, भेडा र अरू पशुपालनको ठूलै लर्को देखिन्थ्यो । सायद यो मौसममा कम हुने रहेछ,’ आइरिसले भनिन् । चरन क्षेत्रमा दुई–चार घोडा चरेको मात्रै देखियो, त्यस दिन ।त्यसपछि पुगियो– ‘एम ग्रास’ । झट्ट नाम सुन्दा अर्को घाँसे मैदान भन्ने लागेको थियो । तर, रहेछ– उच्च गुणस्तरका घाँसको बीउ उत्पादन गर्ने कार्यालय । यसले उच्च गुणस्तरका घाँसका बीउ उत्पादन गर्ने र नवीन प्राविधिक सेवा दिने रहेछ । एम ग्रासले राष्ट्रिय वन तथा घाँसे मैदान प्रशासन र त्यसअन्तर्गत हावा कटान र मरुभूमीकरण नियन्त्रणका लागि राष्ट्रिय इन्जिनियरिङ प्रविधि अनुसन्धान केन्द्रसँगको सहकार्यमा काम गर्ने सम्बद्ध अधिकारीले जानकारी दिए । त्यस्तै यसले कृषि तथा ग्रामीण मामिला मन्त्रालयअन्तर्गत कृषि चरण इकोटोनमा खेती गरिएको भूमि उर्वरता संरक्षण र सुधारका लागि प्रयोगशालासहित ३० भन्दा बढी राष्ट्रिय, तर प्रान्तीय वैज्ञानिक असन्धाना प्लेटफर्महरू सञ्चालन गर्ने रहेछ । ७० भन्दा बढी अनुसन्धान संस्थान, विश्वविद्यालय र उद्यमसँग सहकार्यमा राष्ट्रिय घाँस उद्योग नवप्रवर्द्धन केन्द्रको स्थापना पनि गरेको छ ।नयाँ–नयाँ प्रजातिका घाँसको अध्ययन–अनुसन्धान गर्न चीनले गरेको संस्थागत प्रयास र त्यसका उपलब्धि बुझिसकेपछि हाम्रो अर्को गन्तव्य बन्यो, होहट अन्तराष्ट्रिय मूर्तिकला पार्क । यो पार्कले वास्तुकला र प्रकृतिको सामञ्जयस्यपूर्ण संयोजनमार्फत उत्तरी सीमान्त संस्कृतिको सारलाई मूर्तरूप दिइरहेको बताए, पार्कसँग सम्बद्ध अर्का एक चिनियाँ अधिकारीले । उनले भने, ‘पार्कमा राखिएका यी वास्तुकलाका डिजाइनले सोचविचारपूर्वक प्राकृतिक भूभागमा अनुकूलन गर्छ । निर्मित संरचनाहरू वरपरको परिदृश्यबीच एक निर्बाध बन्धन सिर्जना गर्छ ।’ निख्खर हरियाली देखिने यो पार्क ३७ हजार वर्ग मिटरमा फैलिएको छ । पार्कमा रहेका भवनहरूमा घाँसको छानाहरू यसरी सजाइएको छ, मानौं ती घाँसे–मैदान नै हुन् । टाढाबाट हेर्दा भवनहरू घाँसे मैदानको प्राकृतिक विस्तारको रूपझैं लाग्छन् । दोस्रो दिन भ्रमणका क्रममा पुगिएको युङगु अन्वेषण पोर्ट र इनर मंगोलिया डाटा सेन्टरमा प्रविधिको उच्चतम अभ्यासका नमुनाहरू हेर्न अवसर मिल्यो ।युङगु अन्वेषण पोर्ट होरिन्जर नयाँ क्षेत्रभित्र डाटा टाउनको मुटुमा अवस्थित एउटा आकर्षक डिजिटल प्रदर्शनी स्थल हो । ८ हजार वर्गमिटरको विशाल क्षेत्रफल ओगटेको यो भविष्यवादी बन्दरगाहले इमर्सिभ अनुभवहरू र डिजिटल पर्यटनमार्फत एयरोस्पेस र राष्ट्रिय रक्षासहित विभिन्न क्षेत्रको हाइलाइट गर्छ । संस्कृति र प्रविधिको अन्तरसम्बन्धले कसरी गतिशील शैक्षिक अवसर सर्जना गरिरहेको छ र उपभोक्ता अनुभवलाई समृद्ध बनाउँदै छ भन्ने अवलोकन गरिरहेका थिए पत्रकारहरू । त्यस्तै इनर मंगोलिया डाटा एक्सचेन्ज सेन्टर सरकार अनुमोदित डाटा ट्रेनिङ प्लेटफर्म हो । उक्त कम्पनीका एक अधिकारी भन्छन्, ‘यसले डाटा रजिस्ट्रर, त्यसको व्यापार र कम्प्युटिङ स्रोत लेनदेन जस्ता सेवाहरू प्रवाह गरेर डिजिटल अर्थतन्त्रलाई बढावा दिइरहेको छ । यसले नवप्रवर्तनलाई इन्धन दिइरहेको छ ।’होहटपछिको अर्को गन्तव्य थियो, उलानकाब, जो चाइना डिप्लोमेसी एसोसियसनका अध्यक्ष वु हाङलाङको गृहनगर पनि थियो । यो इनर मंगोलियाको राजधानी होहटसँग जोडिएको अर्को जिल्ला हो । स्वच्छ, सफा मात्रै होइन, खाद्य सुरक्षाका दृष्टिले पनि पुरस्कृत भएको यो जिल्लालाई ‘राष्ट्रिय बगैंचा’ को उपाधि दिइएको छ । यसको अर्को उपनाम आलुको राजधानी पनि हो । दहीका लागि पनि उत्तिकै प्रख्यात भएकाले दहीको राजधानी पनि भनिँदो रहेछ, जो चिजका लागि प्रसिद्ध छ । त्यसको पछाडि राजधानी जोडिदिएर प्रचार गर्ने चिनियाँ शैली गज्जबकै लाग्यो ।यो सहरमा हामीले कृषिमा प्रविधिको उच्चतम प्रयोग के कसरी गरिएको रहेछ, त्यो हेरौं । त्यसका लागि पुगियो, सन् २०१२ मा स्थापना भएको चिसो सहनशील तरकारी केन्द्र । यो उलानकाबमा स्थापना भएको पहिलो तरकारी अनुसन्धान केन्द्र हो । यसका अध्यक्ष गुआन हुइमिङले भने, ‘हामी तरकारी खेतीलाई एआई नियन्त्रण प्रणालीको प्रयोग गर्छौं । विशेषगरी यसमा पानी प्रक्रियालाई स्वचालित गर्न सेन्सर र कम्प्युटर चिप्सहरूको प्रयोग गरिएको हुन्छ । सेन्सरहरूले बिरुवाहरूलाई कति पानी चाहिन्छ भनेर पत्ता लगाउँछन् र संकेत प्राप्त गरेपछि कम्प्युटरले स्वचालित रूपमा पाइपका भल्भहरू नियन्त्रण गर्छन् । सरल शब्दहरूमा भन्दा हामी यसलाई स्मार्ट पानी संरक्षण भन्छौं, जुन स्मार्ट कृषिको अंश पनि हो ।’त्यस्तै पर्यटनको विकास हेर्न उलानहाद ज्वालामुखी क्षेत्र पनि पुगियो । केही वर्षअघि चीनको छेन्दु जाँदा त्यहाँ भूकम्पबाट प्रभावित पूरै गाउँलाई म्युजियम बनाएर कसरी प्रतिकूलता अवस्थालाई पनि अनुकूल बनाउन सकिन्छ भनेर चिनियाँले गरेको प्रयोग देखेको थिएँ । यहाँ पनि ज्वालामुखी क्षेत्रमा पर्यटन–विकासको त्यही मोडल अपनाएको देखियो, जहाँ दिनमै हजारौंको संख्यामा चिनियाँ पुग्दा रहेछन् । त्यसबाहेक पनि हामीले होहटमा जस्तै विभिन्न पर्यटकीय र सांस्कृतिक पार्क, उच्च प्रविधि विकास क्षेत्रहरूको भ्रमण गर्‍यौं ।जहाँ–जहाँ भ्रमण गरियो, आफ्ना कुरालाई प्रस्तुत गर्ने चिनियाँ शैली चाहिँ अनुकरणीय लाग्यो । आफ्ना कुराहरूलाई आकर्षण सोकेस गर्न चिनियाँहरू खप्पिस छन् । तपाईं चाहे म्युनियम पुग्नुस् वा कुनै व्यापारिक गृह ! त्यहाँ सम्बन्धित विषयको अर्काइभ गहिरोसँग गरिएको हुन्छ र त्यसलाई आकर्षक हिसाबले देखाइन्छ । जस्तो कि, चिप्सहरू बनाउने आलु कम्पनी साइडु पुग्दा त्यस्तै अनुभव भयो । त्यहाँ चिप्सका प्याकेटहरू बन्दै त थिए नै, सँगै थियो– आलुको इतिहास । चिनियाँहरूले कहिलेदेखि र कस्ता आलुहरू चीन भित्र्याए ? विश्वमा आलु कहाँ–कहाँ कस्तो–कस्तो पाइन्छ ? कसले कति उत्पादन गर्छ ? आदि इत्यादि विषय समावेश गरेर आलु म्युजियम नै बनाएका रहेछन् ।पाँचदिने इनर मंगोलिया भ्रमणका यस्ता थुप्रै झाँकी मनमा लिएर फर्कंदै गर्दा मैले उलानकाबमा बाल्यकाल बिताएर अहिले चिनियाँ सरकारको उच्च पदस्थ बनेका वु हाङलाङलाई सोधें, ‘तपार्इं चाहिँ इनर मंगोलियाको यो समृद्धिलाई कसरी हेर्नुहुन्छ त ?’ उनले संक्षिप्तमा भने, ‘म १९ वर्षसम्म यही सहर बसेको हुँ । मेरो घर अहिले जहाँ छ, त्यहाँ खेतबारी थियो र अहिले जे जति प्रगति यो सहरले गरेको छ, त्यो देख्दा आज पनि म आश्चर्यचकित हुन्छु । आफ्नो जीवनकालमै सहरले गरेको यो समृद्धि देखेर म गद्गद् छु ।’"
‘श्रीमतीभन्दा नजिकको साथी अर्को नहुने रैछ’,"गणेश रसिक (२००४–२०८२) त्यस्ता स्रष्टा हुन्, जसलाई साहित्यप्रेमीले जति मन पराउँछन्, संगीतका पारखीले पनि त्यति नै मनमा राख्दै आएका छन् । पाठक र श्रोतामाझ उत्तिकै रुचाइने स्रष्टा नेपालमा अरू सायदै होलान् । भोजपुरमा जन्मेका रसिक काठमाडौँ र इलामतिर बाँडिइरहे, अन्त्यमा काठमाडौँ खाल्डोलाई नै मुकाम बनाए ।जताजता पुगे पनि उनले साहित्य र संगीत सिर्जन–कर्मलाई चाहिँ कहिल्यै सुस्ताउन दिएनन् । दुइटै विधामा निरन्तर समान रूपले औँला चलाइरहे । रसिकले बुवाआमा मात्र होइन, छोरा र तीन जना भाइको असमयको वियोग भोग्नुपरेको थियो । उनी एक किसिमले वियोगान्त सम्बन्धहरूको पहाडले थिचिएका थिए । उनको लेखन र गायनमा त्यो वेदना भोजपुरे टेम्के डाँडाको उचाइ र पिखुवा खोलाको कलकल अनि इलामेली चियाबारीको हरियालीकै तहमा अनुभव गर्न सकिन्छ । उनै रसिकलाई अलि फरक कोणबाट बुझ्न सहायक हुन सक्ला भन्ने अपेक्षासाथ प्रस्तुत छ, उनको मृत्युभन्दा केही महिनाअघि पारस नेपालले गरेको अन्तर्वार्ताको सम्पादित अंश :दाजुको अहिलेसम्मको अनुभवमा जीवन भनेको के रहेछ ?जीवन भनेको सपना रैछ । जति सपना देखिन्छ, त्यतिन्जेल बाँचिन्छ, जीवन रहन्छ । जुन दिन सपना देख्न छोड्छ मान्छेले, त्यस दिन जीवन सकिन्छ । निश्चित समयभित्र मान्छेले गर्ने व्यवहार र अनुभव, भोग्ने भोगाइ, उतार–चढाव, सुखदुःख, हाँसोखुसी, समाजमा गर्ने योगदान — त्यसमा कति कुराहरू आफ्ना प्रतिकूल पनि हुन्छन् — सबै जीवन । सपनाले गर्दा नै हामी चलायमान हुन्छौँ ।तपाईंले कत्तिको सपना देख्ने गर्नुभएको छ ?सपना देखिराख्छु म । अझै केही काम गर्न सक्छु भन्ने लाग्छ । मलाई थाहा छ, मैले केही गर्न सक्ने अवस्था छैन अहिले, तर सपनाहरू छन् । मैले एउटा संस्था खोलेको छु— गणेश रसिक फाउन्डेसन । तीन–चार वर्षदेखि त्यसले विभिन्न व्यक्ति र संस्थालाई पुरस्कृत गर्दै आएको छ । त्यसबाट कोशी प्रदेशको साहित्यिक अभिलेख निकालेको छु । त्यसकै माध्यमले अरू काम गर्ने मन छ । म फिक्कलमा लगभग ३० वर्ष बसेँ ।त्यहाँ सय जनाजति अट्ने थिएटर र संग्रहालय बनाउने, मेरा जति पनि पुरस्कार र सम्मानका प्रमाणपत्रहरू छन् त्यहीँ लगेर थन्क्याउने, लोकल स्रष्टाहरूका त्यस्ता प्रमाणपत्रहरू राख्न पनि एउटा कोठा उपलब्ध गराउने मेरो भित्री इच्छा छ । त्यो गर्न भ्याउँछु कि भ्याउँदिनँ, थाहा छैन मलाई । म बाँचेकै बेला त्यो गर्नुपर्ने हुन्छ । अहिले प्रदेश र केन्द्रले पनि त्यस्तो काममा सहयोग गर्ने भएकाले पैसाको खाँचो हुँदैन, त्यो परिकल्पना र सोचलाई साकार बनाउन दुई–चार जना खट्ने मान्छेचाहिँ चाहिन्छ ।अर्को, मलाई नोभल लेख्न मन छ । खास गरी यो बदलिँदो परिस्थितिमा युवा र पुरानो पुस्ताबीचको एउटा ग्याप, परिवारको ग्यापलाई लिएर । जस्तो, यो घरमा हामी तीन पुस्ता बस्छौँ । म ट्रेडिसनल टाइपको छु । बुहारीको एक किसिमको बिन्दास लाइफ छ । नातिनी बाह्रै घण्टा मोबाइलमा झुन्डिएकी हुन्छ । कहिलेकहिले आमा–छोरीको बीचमा द्वन्द्व चल्छ । अहिलेको पुस्तालाई आफूबाहेक अरूको मतलब हुँदैन रैछ । सम्बन्ध के हो, मतलबै छैन । म यस्तो नसक्ने हुँदा पनि नरनाता कसैले बोलाएको ठाउँमा जाने गर्छु, तर मपछि यो रिलेसन ब्रेक हुने देख्छु ।दुई–तीन वर्षदेखि मैले पत्रात्मक निबन्धहरू लेख्न थालेको छु, जसमा व्यक्तिगत सम्बन्धका कुराहरू राखेको छु ।सम्बन्ध भनेको के रहेछ त ?सम्बन्ध भनेको जीवनलाई सन्तुलनमा राख्ने उपाय रैछ । जीवन कतातिर बगेको छ, सम्बन्ध त्यही अनुसारको हुने रैछ । तर, समय र परिस्थितिअनुसार सम्बन्धहरू फरकफरक हुँदै जाँदा रैछन् । चाहेर पनि एकै किसिमको हुन नसक्ने रैछ । मेरा कैयौँ पुराना सम्बन्धहरू सब ब्रेक भएर गए । कति सम्बन्ध समयसँगै साँघुरिँदै जाँदा रैछन् ।सम्बन्धको मामिलामा म भाग्यमानी रहेँ । कुन अर्थमा भने, श्रीमती एकदम बुज्झकी पाएँ । उनले समझदारी नदेखाएको भए हाम्रो घरपरिवार उहिल्यै उजाडिइसक्थ्यो । मैले त्यस्ता गल्तीहरू गरेको थिएँ । घरबाहिरको सम्बन्धमा म इमानदार रहिनँ श्रीमतीसँग । यो कुरा उनलाई पनि थाहा थियो, तर घर भाँडिन दिइनन् उनले ।कलाकारको जिन्दगीमा केटीहरू आउँछन् भनेर मन बुझाउँदै लगिन् ।मैले त्यस्तो गल्ती नगर्नुपर्थ्यो, तर गरेँ । बारम्बार गरिराखेँ । धेरै केटीले मन पराउँथे, चिठी लेख्थे । मैले पनि के गर्न सक्थेँ र ? हामी लोग्नेमान्छेको कमजोरी । लोग्नेमान्छेमा आफ्नै किसिमको इगो हुन्छ । कति कुरामा श्रीमतीलाई हर्ट गरिराखेँ मैले । श्रीमतीलाई धेरै धोका दिएँ । यही पछुतोले पनि मलाई निकै गाह्रो भो, श्रीमती बितेको एक–डेढ वर्षसम्म । प्रायः हरेक रात सपनामा देखिराख्थेँ । हामी सँगै हुन्थ्यौँ, कतै जान आँटेका हुन्थ्यौँ, कतै खाना खाइराखेका हुन्थ्यौँ । तर बिस्तारै कमकम हुँदै गयो, अहिले पाँच–छ महिनै भो होला उनलाई सपनामा नदेखेको । एक–डेढ वर्षसम्म त उनको फोटो हेर्दा पनि रुन मन लाग्ने । (सुँकसुँकाउँदै र आँसु पुछ्दै) जीवनमा श्रीमतीभन्दा नजिकको साथी अर्को नहुने रैछ । उनी बितेको चार–पाँच वर्ष भो, अझै पाँच–सात वर्ष अरू बाँचिदिएको भए हुन्थ्यो भन्ने लाग्छ ।हामीबीच कति द्वन्द्व हुन्थ्यो, हाम्रा कति कुरा मिल्दैनथे, तर अन्तमा उनी मेरो कुरा मान्थिन् । मेरो मान राख्थिन् । उनी काठमाडौँबाट इलाम जानै चाहेकी थिइनन् । मेरो बाध्यताले मात्रै त्यता गएकी थिइन् । काठमाडौँको सिफलमा हाम्रो घर थियो, उनको नाममा । उनको माइतीले पनि दिएको थियो पैसा, त्यसमा थपथाप गरेर हामीले बनाएका थियौँ त्यो घर । परिस्थितिवश त्यो घर बेच्यौँ र मेरै करमा इलाममा जग्गा किन्यौँ, १३९ रोपनी । चिया खेती गरेर बस्ने भयौँ । तर पैसा छैन, बैँकबाट लोन लिएँ । चियाबाट सोचेजस्तो आम्दानी भएन । लोन तिर्न नसक्ने स्थिति भएपछि आधी जग्गा बेच्नुपर्ने भो । ५० रोपनीभन्दा तल जग्गा बेचेँ ।२०७६ सालतिर मलाई प्रोस्टेटमा क्यान्सर भेटियो, प्रोस्टेट बढेको पहिलेदेखि नै थियो । एकदमै गाह्रो हुन थालेपछि जँचाएँ, थर्ड स्टेजको क्यान्सर भइसकेको रैछ । अब निद्रा लाग्न छोडिगो । म त मरिहाल्छु, परिवार के गरी बाँच्ला भन्ने चिन्ता हुन थाल्यो । श्रीमती पहिलेदेखि नै फिजिकल्ली कमजोरी, त्यसमाथि उनलाई पनि क्यान्सर थियो । श्रीमती मभन्दा नौ वर्ष कान्छी, उनी मभन्दा धेरै बाँच्छिन् भन्ने लाग्यो अनि इलामको जग्गा बेचेर काठमाडौँमा एउटा घर बनाइदिने, ३०–४० लाख रुपैयाँ उनको नाममा राखिदिने विचार गरेँ । मलाई केही गरी तलमाथि भइहाल्यो भने पनि यति भएपछि उनी बाँच्न सक्छिन्, बुहारी र नातिनी छन् भन्ने लाग्यो । त्यसभन्दा अगाडि इलामको जग्गा बेच्ने कुरा उठ्दा हामीबीच जहिल्यै झगडा हुन्थ्यो । म नबेच्ने भन्ने, उनी बेच्नुपर्छ भन्ने । तर, यसपल्ट मैले नै बेच्ने कुरा गर्दा उनी छक्क परिन् । त्यस बेला मलाई १ करोड रुपैयाँ लोन थियो ।त्यत्रो ऋण चिया खेतीकै लागि मात्र लिनुभएको थियो ?होइन नि । जागिर थिएन । महिनाको ३०–४० हजार घरखर्च मात्रै थियो । थकाली ससुराली, थकालीहरूको समाज धेरै, बिहेबटुलो जानुपर्ने, यताउता गइराख्नुपर्ने । आफ्नो स्ट्यान्डर्डमा हिँड्नैपर्‍यो । लोन मात्र १ करोड, त्यसको ब्याज छुट्टै । आफ्नो आम्दानी छैन । त्यत्रो हुँदा पनि मेरी श्रीमतीले कहिल्यै गुनासो गरिनन् होउ । मलाई अपजस दिइनन् । सधैं मोरल सपोर्ट दिइराखिन् । अनि इलामको ३२ रोपनी जग्गा ३ करोड ३० लाखमा बेचेँ । घरअगाडिको साढे १० रोपनी जग्गा पनि बेचिदिएँ । फिक्कलमा घरवरिपरि साढे तीन रोपनी र मास्तिर १३–१४ रोपनी चियाबारीचाहिँ राखेँ । लोन तिरेर उब्रेको पैसाले बालकोटमा यो घर किनेँ श्रीमतीको नाममा, २ करोडमा । उनको नाममा २५ लाख रुपैयाँ पनि राखिदिएँ । तर, उनले त्यसको त्यति भोग गर्न पाइन् । गइहालिन् ।म केमा चाहिँ साह्रै खुसी छु भने, ‘ऋणमुक्त भइयो, मेरो नाममा घर छ, बैंक ब्यालेन्स छ’ भनेर श्रीमती ढुक्कले मर्न पाइन् । त्यो आत्मसन्तुष्टि पनि ठूलो कुरो हो ।अहिले म यसो विचार गर्छु, म पहिले मरेको भए श्रीमतीले धेरै दुःख पाउँथिन् ।किन र ?मेरा पो साथीभाइ धेरै छन्, श्रीमतीको त सर्कल सीमित थियो । उनका नरनाता, दिदीबहिनीहरू कति आइरहन सक्थे होलान् र ? महिना दिनमा एकपल्ट ? काम हुँदैनथ्यो, उनलाई कहीँ जानुपर्दा सहारा दिने मान्छे हुँदैनथ्यो । एउटा खुट्टा त्यति ठीक थिएन । मैले त उनलाई मान्छेलाई बोकाईबोकाई रारा तालसम्म पनि लिएर गएँ नि । तर पाथीभरा लान, उनको माइती गाउँ टुकुचे र मुक्तिनाथ लान सकिनँ । बुद्धिष्ट थिइन् उनी, लुम्बिनी लगेर बत्ती बाल्न लगाउँछु भन्ने थियो, यी तीनटा इच्छाचाहिँ मैले पूरा गर्न सकिनँ । श्रीमती नरहेपछि आफैँ गएँ पाथीभरा, अर्को मान्छेको ढाडमा बोकिएर । उनको नाममा पाती चढाएँ । अब मरिगइएन भने मुक्तिनाथ र लुम्बिनी जाने मन छ ।मृत्युलाई कसरी हेरिरहनुभएको छ ?मृत्युलाई सहज रूपमा लिइराखेको छु । विकल्प पनि छैन । जिन्दगी जिउन गाह्रो छ भन्थ्यौँ, तर थाहै नपाई सिद्धिने रैछ । एउटा कुरा, हामी जस्तो बिरामीलाई सरकारले इच्छामरणको अधिकार दिनुपर्छ, ताकि बिरामीले आफूलाई सजिलोसँग लान सकोस् । हामी बाँचिरहनु भनेको अस्पताललाई पैसा खुवाउनु मात्रै हो । बाँचुन्जेल पनि सुखसँग बाँचिँदैन । मलाई यस्तो पीडा हुन्छ कहिलेकहिले, मरिहाल्न पाए पनि हुने भन्ने लाग्छ । मलाई पैसाले यति समयसम्म बँचायो । त्यो पनि धेरै दिन छैन ।तर, मेरो लासलाई एकेडेमी–सेकेडेमीमा लगेर झिँगा भन्काएर नराखियोस् । योगेश वैद्यको पार्थिव शरीर संगीत नाट्य एकेडेमीमा लगेर राखे, उहाँकी छोरी बिचरा बुवाको मायाले पंखा हम्केर झिँगा धपाउँदै बसेकी छन्, छोरा पर बसेका छन्, बाह्र–पन्ध्र जना कलाकार भेला भएका छन्, कोही ‘सपना भुलाई सारा’ गीत गाउनुपर्छ भन्छन्, कोही के भन्छन्, त्यो लास जतिसक्दो चाँडो घाट पुर्‍याउनुपर्ने चिन्तै छैन कसैलाई । म मरेपछि त्यहाँ लगेर राखे भने मेरो हालत पनि त्यही त हो । त्यसैले, म मरेको डिक्लेयर हुनासाथ जति जना मान्छे आउँछन्, तिनैले घाटमा लगिदिऊन् । मरेपछि मेरो लागि त्यस्तो गाईजात्रा गर्नु पर्दैन ।म हिँड्दाहिँड्दै, बोल्दाबोल्दै, खाँदाखाँदै आनन्दले जान पाऊँ । मेरो वैराग्य होइन है फेरि यो । मैले भोग्नुपर्ने नियति नै हो, यथार्थ हो, सत्य हो ।"
ऊबेला काँ यसरी ‘चील’ हान्न पाइन्थ्यो र यार !,"काठमाडौँ — दूध चियालाई रोमान्टिसाइज गर्ने जेन–जीमै पर्ने भए पनि मलाई व्यक्तिगत रूपमा चिया त्यति मन पर्दैन । तर, पछिल्ला केही महिना पछाडि फर्केर हेर्दा दिनको ३–४ कप चिया त म खासै चिया मननपर्ने मान्छेले पनि खाइरहेको रहेछु । सायद मेरा लागि चियाको स्वादभन्दा पनि महत्त्वपूर्ण कुरा साथीहरूसँगको अपनत्व–भाव हो ।हुन त सँगै चिया खाँदै साथीहरूसँग गफ गर्ने चलन हाम्रो पुस्ताले ल्याएको हो भन्न मिल्दैन । अहिले पनि भक्तपुर र पाटनतिरका चिया पसलहरूमा जाने हो भने अघिल्लो पुस्ताका पुरुषहरू चिया खाँदै देशको राजनीति कसरी सुधार्ने भन्नेबारे गम्भीर गफ गरिराखेको भेटिन्छ । तर, झम्सिखेल र बानेश्वरतिरका चिया पसलहरूलाई ‘कुल’ बनाउने काम भने हाम्रो पुस्ताले नै गरेको हो । अहिलेको सहरिया संस्कृतिको एउटा ठूलो हिस्सा बेलुकी चिया पसलमा साथीहरूसँग चिया खाँदै गफिनु हो । तर, हामीलाई भने बालेनको फेसबुकमा के स्टेटस आयो भन्नेबाहेक राजनीतिसँग खासै केही सरोकार छैन ।हाम्रो गफ फरक हुन्छ । हामी आफ्ना सपना, भविष्य र सम्भावनाहरू बारे कुरा गर्छौं । हाम्रो गफको एउटा मुख्य विषय हो– आफ्नो आइडेन्टिटी क्राइसिस । हाम्रो पुस्तालाई पुँजीवादले लगभग सबै तर्फबाट छोपिसकेको छ । बुबा–आमालाई जस्तो जागिरको स्थिरताले हामीलाई लोभ्याउन सक्दैन । हामीलाई आर्थिक र व्यक्तिगत स्वतन्त्रता बढी प्यारो छ । चिया पसलमा चिया खाँदै गर्दा आफ्नै एउटा चिया पसल खोल्ने सपना सधैं मनमा आउँछ । कहिलेकाहीँ किन बेलैमा व्यापार–व्यवसाय नगरेको होला भनेर बुबा–आमालाई सराप्ने पनि गर्छौं । हरेक दिन ९–५ जागिर गरेर पाएको ३० हजार तलबले पसलमा चिया र चुरोटको बिल तिर्न पनि धौधौ पर्छ, अरू आवश्यकताका कुरा त परै छाडौं ।केही साथीहरू अन्टरप्रेनर भएर ७० लाखको बीवाईडी चढिरहेका छन्, केही बाली घुम्न गइसकेका छन् । अनि आफ्नो हालत हेर्दा महिनामा एक पटक साथीहरूले ‘कोरियन खाना खान जाऊँ न’ भने पनि पैसा पुग्छ कि पुग्दैन भनेर सोच्नुपर्ने अवस्था हुँदा ‘संसार छुटिसक्यो’ जस्तो लाग्नु वा ‘मैले जति सकिन्छ छिटो–छिटो धेरै पैसा कमाउनुपर्छ’ जस्तो महसुस हुनु स्वाभाविकै होला ।नढाँटीकन भन्नुपर्दा मलाई पहिलो पटक कोरियन खाना खान जाँदा अलिकति पनि मन परेको थिएन । अहिलेसम्म पनि त्यति मिठो लाग्दैन । तर, कहिलेकाहीं खान जानचाहिँ मन लाग्छ । क्लबिङ कल्चरप्रति पनि खासै आकर्षण छैन । राति १–२ बजेसम्म क्लबमा नाचिरहँदा ‘चुपचाप लागेर घरमै सुतेको भए हुन्थ्यो, के गर्न आको होला यति राति’ जस्तो महसुस हुन्छ । तर, साथीहरूले ‘जाम न’ भन्दा नाइँचाहिँ भन्दिनँ । अहिलेसम्म पोखरा तीन पटक पुगिसकेको छु, तर लेकसाइडका रेस्टुरेन्ट र पबहरूबाहेक धेरै ठाउँ घुमेको छैन । पोखरा मात्र होइन, चितवन, घान्द्रुक, कुरिनटार जहाँ गए पनि हाम्रो घुम्ने स्टाइल उस्तै छ । जति सकिन्छ सस्तोमा, तर स्विमिङ पुल भएको होटलमा बस्ने, बियर खाने, एस्थेटिक फोटो खिच्ने अनिफर्किने ! ट्रेकिङ जाँदा सुन्दर हिमाल आफ्नै आँखैअगाडि देख्दा पनि फोटो इन्स्टाग्रामको एस्थेटिकसँग मिल्ने गरी आयो भने मात्रै हिमाल हेर्दाको आनन्द अनुभूति हुन्छ । यसो सोच्दा कहिलेकाहीं लाग्छ, यही काठमाडौंमै घुमेर फोटो हाले भइहाल्यो नि, किन जानु यति टाढा ? तर त्यसो हुँदाहुँदै पनि पैसा भएको बेला जानचाहिँ मन लाग्छ ।यी कुराहरू मैले वा मेरो पुस्ताका साथीहरूले किन गर्छन् होला भनेर सोच्दा, सायद यो सबै आइडेन्टिटी क्राइसिसले सिर्जना गरेको खालीपन भरौं भन्ने प्रयास हो कि जस्तो लाग्छ । एक पटक पोखरा गएर फर्किंदा १५ दिन काम गरेर जम्मा गरेको पैसा एकैचोटि सकिन्छ । तर पनि लेकसाइडमा हातमा बियर बोकेर बगिरहेको डुंगा हेर्दा एकछिनका लागि भए पनि लाग्छ– ‘यार, लाइफ त हाम्रै हो ! बुवा–आमाको पालामा काँ यसरी चील हान्न पाइन्थ्यो र ?’ अनि त्यो क्षणको अनुभूति, यो ‘लाइफ त हाम्रो हो’ को भावलाई सामाजिक सञ्जालको भ्यालिडेसनले झन् गहिरो बनाइदिन्छ । आफ्नो प्रिभिलेज स्विकारेर यी कुराहरू लेख्दै गर्दा यो सहरिया संस्कृति बाहिर पनि एउटा छुट्टै जेन–जी सर्कल छ, जो मैले गरिरहेको संघर्षभन्दा एकदमै फरक खालको संघर्ष गरिरहेको छ भन्ने कुराको बोध पनि छ । तर, समावेशी हुनकै लागि त्यो पुस्तालाई यहाँ मिसाउन खोज्नु भनेको उनीहरूको भोगाइमाथि अन्याय गर्नु हो ।यो आइडेन्टिटी क्राइसिसको भावना व्यक्तिगत रूपमा मलाई सामाजिक सञ्जालले नै ट्रिगर गरिरहेजस्तो लाग्छ । सूचना र सञ्चारको प्रविधि यति छिटो विकास भयो कि हामीले त्यो सँगसँगै सूचनालाई कसरी प्रयोग गर्ने ? असंख्य डेटाबीच कसरी बाँच्ने ? भन्ने कुरा सिक्ने मौका नै पाएनौं । संसार यति सानो बनिसक्यो, सबैको जीवनका गतिविधिहरू मेरो स्क्रिनमै छन् । को के गर्दै छ ? कहाँ गइरहेको छ ? के खाइरहेको छ ? कोसँग प्रेममा छ ? सबै थाहा छ । तर, जब आफ्नै जीवनको हिसाब–किताब गर्न थाल्छु, के गर्दै छु भन्नेमा आफैं अन्योलमा पर्छु । सबै जना एक–अर्कालाई एउटै कुरा भनिरहेछन्– ‘तैंले त यति प्रगति गरिस् यार, मैले त केही गर्नै सकेको छैन !’ अस्ति सँगैको एउटा साथीले ‘मलाई त मिड–लाइफ क्राइसिस जस्तो भयो’ भन्यो । २३–२४ वर्षको उमेरमा कसैले यस्तो कुरा गर्दा ‘बकवास नगर् न’ भनेर मजाक उडाउनु नै स्वाभाविक प्रतिक्रिया हो । तर, कहिलेकाहीं मलाई पनि मिड–लाइफ क्राइसिस भएजस्तो महसुस हुन्छ । म जसको जीवन हेरेर क्राइसिसमा परेजस्तो अनुभूति गरिरहेको छु, उसलाई पनि मेरो जीवन हेर्दा त्यस्तै लाग्दो हो ।जीवनमा जतिसुकै दुःख चलिरहेको होस्, फेसबुकमा हालिएको फोटोको क्याप्सन भने ‘ह्याप्पिनेस इज द बेस्ट मेकअप यु क्यान वेअर’ नै हुन्छ । यति कुरा थाहा हुँदाहुँदै पनि हामी आफ्नो अवस्थालाई अरूसँग तुलना गर्न कहिल्यै छोड्दैनौं । सारा संसार एउटा सानो गाउँजस्तै भइसकेको छ । अब त हामी आफ्नो जीवनशैलीको मापन पनि हाम्रोभन्दा पूर्ण रूपमा फरक देशका फरक परिवेशमा हुर्किएका मानिसलाई हेरेर गर्न थालिसकेका छौँ । कहिलेकाहीं हामी नेपालमा स्टारबक्स छैन भनेर पनि दुःखी हुने गर्छौं । सूचनाको अत्यधिक भार, वास्तविक र भर्चुअल संसारबीचको धमिलोपनले हाम्रो पुस्तामा साझा मानसिक तनाव सिर्जना गरिरहेको छ ।हुन त जेन–जीलाई एउटा आरोप लागिरहन्छ, ‘आजकल त डिप्रेसन फेसन भइसक्यो ।’ हाम्रो पुस्तालाई भन्ने गरिन्छ– सानो कुरामा पनि अत्यधिक प्रतिक्रिया जनाउँछन्, केही कुरा पचाउन सक्दैनन्, पहिलेको जमानामा जस्तो सहनशीलता छैन । तर, म यो भनाइसँग सहमत छैन किनभने हाम्रो पुस्ताले सामना गर्नुपरेका परिस्थिति अघिल्ला पुस्ताको भन्दा धेरै फरक र जटिल छन् । आजको पुस्ताले एकै पटक धेरै चुनौती भोगिरहेको छ– आर्थिक अस्थिरता, जागिरको अनिश्चितता, अरूभन्दा केही फरक गर्नैपर्छ भन्ने निरन्तर दबाब, जलवायु संकट, सरकारप्रतिको निराशा अनि इन्टरनेटको कारण संसारभरका दुःखहरू आफूले बोकेको अनुभूति ! त्यसबाहेक व्यक्तिगत स्वतन्त्रता र पारिवारिक सुरक्षाबीचको द्वन्द्व, मानसिक स्वास्थ्यप्रतिको सचेतना र त्यसबारे खुलेर कुरा गर्न थालिएको वातावरणले पनि हामीभित्रको द्वन्द्वलाई अझ सतहमा ल्याएको छ ।पहिले जसरी मनको झोंक घरमा पोख्न पाइन्थ्यो, आज त्यो ठाउँ पनि छैन । अब न बच्चा पिटेर, न त चिच्याएरै तनाव कम गर्न पाइन्छ । त्यसैले हामी कमजोर होइनौं, हामीले मानसिक संघर्षलाई बुझ्ने र समाधान गर्ने नयाँ तरिका खोजिरहेका छौं । हामीले गरिरहेकै सामाजिक सञ्जालको प्रयोग पनि त्यो तरिकामध्ये एक होला । मानसिक स्वास्थ्यप्रतिको यो चेतनाले नै हामीलाई अघिल्लो पुस्ताभन्दा फरक र सायद अझ उन्नत बनाएको छ ।तर, मानसिक संघर्षबारे बोल्न थाल्नु नै सबै समस्याको समाधान होइन, बरु त्यसपछि आउने द्वन्द्वहरू अझ गहिरा हुन सक्छन् । हामी न त पूरै धार्मिक भएर ‘सबै कुरा भगवान्को हातमा छ’ भन्ने विश्वास गर्न सक्छौं, न त नास्तिक भएर ‘भगवान् केही होइन, जे गर्नुपर्छ आफैंले गर्नुपर्छ’ भन्ने साहस गर्न सकिरहेका छौं । आफ्नै प्राथमिकता के हो भन्ने कुरा पनि प्रस्ट थाहा छैन । २८ वर्षको उमेरमा ४० लाख खर्च गरेर बिहे गर्ने कि त्यो पैसाले विश्व घुम्ने ? भीडमा छुट्टै देखिनुपर्ने हो कि त्यही भीडसँग मिसिएर बस्न जान्नुपर्ने हो ? वरपर यति धेरै मानिस छन्, तर किन कहिलेकाहीँ एक्लो महसुस हुन्छ ? सफलताको ठ्याक्कै परिभाषा के हो हाम्रा लागि ? अनि त्यो ‘सफलता’ प्राप्त गर्न नसके सारा संसार साँच्चिकै छुटेर हामीभन्दा अगाडि जान्छ ? सायद यही प्रश्नसँग जुध्ने तरिका नजान्नाले नै हामी आइतबार बेलुकी बानेश्वरको चिया पसल र शुक्रबार राति ठमेलको पबबीच कतै अलमलिइरहेका छौं– आफ्नै जीवनको अस्तित्व खोज्दै ।यी सबै समस्याबीच एउटा राम्रो कुरा के भने हामी खुला रूपमा बोल्न थालेका छौं । चिया पसलहरू यही गफले भरिएका छन् । अघिल्लो पुस्ताभन्दा फरक हामी हाम्रो भावनात्मक संवेदनशीलता साथीहरूका अघि देखाउन डराउँदैनौं । हातमा बियरको बोतल बोकेरै भए पनि साथीहरूलाई दुःख सुनाउन नछोडौं, किनभने त्यो त सबैको साझा दुःख हो । गफैगफमा हल निस्किए राम्रो, ननिस्किए पनि मन त हलुका हुन्छनि ! चिया पसल होस् या ठमेलको पब वा इन्स्टाग्राम स्टोरी, चहलपहल त दि’राख्नुपर्छ । आखिर लाइफ त हाम्रो नै हो ! ऊबेला बुवा–आमाको पालामा काँ यसरी चील हान्न पाइन्थ्यो र यार ?"
कता हराए प्रेमपत्र ?,"त्यो एक समय थियो— धेरैको स्मृतिमा अझै ताजा हुनुपर्छ— जब गाउँहरूमा फोन थिएन, टेलिभिजन थिएन र पक्कै पनि इन्टरनेट थिएन । गाउँमा भर्खर–भर्खर विद्यालय जाने प्रचलनको आरम्भ हुन थालेको थियो । देशका ती शान्त कुनाहरूमा, जहाँ बिजुलीको नामोनिसान थिएन ।पिपलको बोटमुनि बसेर पढ्नुपर्थ्यो वा कतै भइहाल्यो भने विद्यालयका छानाहरू प्राय: फुस वा ढुंगाका हुन्थे । केटीहरू विरलै विद्यालय जान्थे र जो जान्थे तिनीहरू प्राय: कक्षाको पछाडि चुपचाप बस्थे, परिवार र परम्परा दुवैको निगरानीमा । त्यस्तो अवस्थामा प्रेममा पर्नु गाह्रो मात्रै थिएन— खतरनाक पनि थियो । अघोषित प्रतिबन्धजस्तो ! केटा र केटीबीच खुल्ला रूपमा वा सार्वजनिक रूपमा बोलचाल हुनुलाई अनुचित मानिन्थ्यो, यदि पूर्ण रूपमा निषेध भने गरिएको थिएन ।त्यो अभाव र मौनताको बाबजुद एउटा शक्तिशाली, अप्रत्याशित, सूक्ष्म र संवेदनशील पाठ्यक्रमको विकास भयो– प्रेम पत्रको अभ्यास, जसले प्रेमको जोखिमपूर्ण सञ्चार मात्रै गरेन, भर्खरै सिकेको साक्षरतालाई पनि नयाँ जीवन दियो । प्रेमले साक्षरताको बाटो खोज्यो । साक्षरताले प्रेमलाई बलियो माध्यम दियो ।मौनताको समयमा प्रेमत्यो संसारमा, हृदयसम्म पुग्ने कुनै छोटो बाटो थिएन । फोनहरू गाउँमा त के देशभित्रै आइसकेका थिएनन् । छापिएका किताबहरू अत्यन्त दुर्लभ थिए । हुनेका घरमा धार्मिक किताब वा पाठ्यपुस्तक हुन्थे, जो धेरै ढिलो गरी गाउँमा पुग्थे । रेडियोले सरकारी समाचार वा भक्ति गीतहरू गुन्गुनाउँथ्यो र अखबारको त कुनै नामोनिसान थिएन । काठमाडौं फर्केर कसैले ल्याएका ‘गोरखापत्र’ का केही पानाहरू यदाकदा भेटिन्थे । विद्यालयहरू साना कोठामा सीमित थिए, रटन्ते पढाइमा केन्द्रित ।शिक्षण–सिकाइ प्राय: शिक्षकले ब्लाकबोर्डमा बुझ्नै नसकिने अक्षरमा लेखेका पाठहरू सार्नमा सीमित थियो । भनेको के भने साक्षरता विस्तारका लागि जुन वातावरण चाहिन्छ, त्यो तयार भइसकेको थिएन । तैपनि, यी सीमितताहरूको बीचमा कतै, केही उल्लेखनीय भयो : केटाहरूले पत्र लेख्न थाले— प्रेमपत्र ।सातौं कक्षा पुग्दा/नपुग्दै वा त्योभन्दा पहिले नै मेरो कक्षाका केही केटाहरू मोहको रहस्यमय, रोमाञ्चक यात्रामा होमिन थालेको अनुभव हुन्थ्यो । तर, उनीहरू कसरी आफूले चाहेको केटीसँग कुरा गर्न सक्लान् ? यो त अत्यन्त जोखिमपूर्ण काम थियो । कम से कम उनीहरूसँग भर्खरै आर्जन गरेको एउटा सीप थियो– साक्षरता ।त्यसैले लेख्ने साहस गरे । काँपिरहेका हात र आशावादी हृदयका साथ, यी युवा लेखकहरूले आफ्नो जीवनका सबैभन्दा इमानदार, अनाडी, काव्यात्मक र भावनात्मक रूपमा चार्ज गरिएका पाठहरू रचना गर्न थाले । कहिलेकाहीँ, उनीहरूले एउटा पत्र सिध्याउन पूरै रात बिताउँथे । आफ्नो भावनाको तीव्रताले गर्दा सिध्याई नछोड्ने अठोट गरेका हुन्थे उनीहरूले । अभिभावकलाई लाग्दो हो– बच्चाहरू होमवर्क गर्दै छन् ।लुकेको साक्षरताको जन्मप्रेमपत्र लेख्नु केवल एक रोमान्टिक इसारा थिएन । यो साक्षरताको संसारभित्र एक गोप्य प्रवेश थियो । लेभ भिगोत्स्की जस्ता शिक्षाविद्हरूले अर्थपूर्ण सामाजिक अन्तर्क्रियामा सम्मिलित हुँदा सिकाइ गहन हुने विषयमा जोड दिएका छन् ।प्रेमपत्र लेख्ने प्रक्रिया– यद्यपि सुपरिवेक्षणविहीन र अनौपचारिक थियो– सिकाइ र सामाजिक अन्तर्क्रियाको रूप लियो । यसको पनि उद्देश्य, भावना, दर्शक र परिणाम स्पष्ट थिए । यो अनौपचारिक, तर प्रभावशाली सिकाइ वातावरणलाई शिक्षाशास्त्रीहरू प्राय: ‘अदृश्य पाठ्यक्रम’ भन्छन्— औपचारिक कक्षा बाहिर हुने एक अनौपचारिक शिक्षा । प्रत्येक शब्द महत्त्वपूर्ण थियो । प्रेमपत्रको हरेक शब्दमा अर्थ हुन्छ ।फिलिप ज्याक्सन भन्ने अमेरिकी शिक्षाशास्त्री तथा पाठ्यक्रमविद्ले सन् १९६८ मा कक्षाकोठाहरूको सूक्ष्म र लामो अध्ययन गरेर भनेका थिए– औपचारिक रूपमा शिक्षकले दिने पाठहरूका अतिरिक्त कक्षाकोठाभित्रका अनौपचारिक, अलिखित रूपमा विकसित हुने प्रचलित व्यवहार, आशा, प्रत्याशा, अघोषित नियम, सामाजिक सम्बन्ध आदि पनि सिकाइका अभिन्न अंग हुन् र यी कुराहरूलाई नकार्न सकिन्न । वास्तवमा कक्षाकोठाबाटै बालबालिकहरूले आज्ञाकारिता, घृणा, सदाचार, सामाजिक भेदभाव, माया–प्रेमजस्ता कुराहरू सिक्छन् । केटाकेटीहरू एक अर्काप्रति आकर्षित हुने प्रक्रिया पनि कक्षाकोठाभित्रको स्वाभाविक प्रक्रिया हो ।वास्तवमा प्रेमपत्र लेखन पाठ्य उत्पादनको एक महत्त्वपूर्ण माध्यम हो । धेरै देशहरूमा बालबालिकाहरूले लेखेका पाठ्यसामग्रीहरू शिक्षण–सिकाइमा प्रयोगमा ल्याउने गरिन्छ । आधुनिक ‘वयस्क शिक्षा’ र ‘पठन शिक्षण’ मा अध्ययन गर्नेहरूले सिकारुहरूद्वारा तयार पारिएका सामग्रीहरू शिक्षण–सिकाइमा प्रयोगमा ल्याउने कुरा कुनै नौलो भएन । यो अवधारणा लोकप्रिय र प्रभावकारी भए तापनि यी युवा प्रेमीहरूले सिर्जना गरेका पाठहरू पूर्णरूपमा फरक घटना हुन् ।प्रेमपत्र लेखन एक भूमिगत गतिविधि थियो, जुन शैक्षिक डिजाइनबाट नभई व्यक्तिगत चाहना र सामाजिक बाध्यताबाट जन्मिएको हुन्थ्यो । कथाका किताबहरू वा साहित्यमा पहुँच नभएको त्यस अवस्थामा, धेरै केटाहरूले लेखेको प्रेमपत्र पहिलो वास्तविक ‘पाठ’ बन्यो । र, यो सजिलो काम थिएन । स्नेह व्यक्त गर्न सही शब्दहरू खोज्न भावनात्मक साहस मात्र होइन, भाषामाथि पनि पकड आवश्यक थियो । हिज्जे महत्त्वपूर्ण भयो, व्याकरणको महत्त्व भयो र रूपकहरूको अर्थ भयो ।भाषा कक्षामा ध्यान दिन संघर्ष गर्ने केटाहरूले अब एउटै अनुच्छेद संशोधन गर्न घण्टौं बिताउँथे । कागज त्यतिबेला दुर्लभ र मूल्यवान् भएकाले, कुनै बेला यदि पत्रले अर्थ नदिएमा लेखेर फाल्ने विलासिता थिएन । लेखकहरूले ठूलो मानसिक तयारी गर्नुपर्थ्यो, सावधानीपूर्वक आफ्ना विचारहरूलाई एउटा सानो, बहुमूल्य कागजको टुक्रामा निचोर्नुअघि कलम चलाउने हिम्मत गर्थे । मनभित्रको अदृश्य भावनालाई शब्दमा उतार्नु सजिलो थिएन । त्यस्तो क्षमता राख्नेहरूलाई प्रकृति, नदी, ढुंगा, पहाड, देउता वा अरू कुनै पनि विषयमा कलम चलाउन औपचारिक अवसर दिइयो भने विद्यालयमा पाठ्यसामग्रीको सम्भवत: अभाव हुने थिएन ।प्रेमपत्रहरू कहिलेकाहीँ सहजै बुझ्न सकिने पाठ्य होइनन् । खासगरी बाहिरी व्यक्तिलाई प्रेमपत्रको पाठ्य पूर्ण रूपमा बुझ्न गाह्रो हुन्थ्यो । प्रेमी–प्रेमिकाहरूले प्रयोग गर्ने भाषा प्राय: समाजशास्त्री बासिल बर्नस्टाइनको सीमित कोडसँग मिल्दोजुल्दो हुन्छ । यस्तो भाषामा कुरा गर्दा धेरै कुरा खुलाएर भन्नुपर्दैन, किनभने उनीहरूबीचको साझा अनुभव, स्मृति र भावनाले नै अर्थ प्रकट गर्छ । एउटै नजर, कुनै विशेष उपनाम वा अधुरो वाक्य पनि उनीहरूका लागि निकै गहिरो अर्थ राख्न सक्छ । जस्तै— ‘उही ठाउँ, उही समय ?’, ‘तिमी फेरि त्यही कुरा...’, ‘सम्झन्छौ नि त्यो रात ?’— यी वाक्यहरू अरूलाई सामान्य लाग्न सक्छन्, तर प्रेमीहरूका लागि ती अत्यन्त अर्थपूर्ण हुन्छन् ।तर, प्रेमको भाषा केवल सीमित कोड होइन— यसमा भावनात्मक गहिराइ, रूपक, स्वनिर्मित शब्दहरू र निजी संकेतहरू पनि हुन्छन् । यसकारण, कतिपय भाषाविद्हरूले यसलाई आत्मीय कोड वा भावनात्मक कोड भनेर चिनाउने गर्छन्, जुन विश्वास र मायाभित्रको विशेष सम्बन्धले निर्माण भएको हुन्छ ।मैले माथि बासिल बर्नस्टाइनको कुरा उठान गरें । प्रेमपत्र र सीमित कोडबीचमा हुने थोरै सम्बन्ध दर्शाउन मात्रै । खासमा बर्नस्टाइनले सामाजिक वर्गअनुसार भाषा प्रयोगमा देखिने फरकलाई स्पष्ट पार्दै दुई प्रकारका भाषा कोड— सीमित र विस्तृत कोड— को अवधारणा दिएका छन् ।उनका अनुसार, कामदार वर्गले प्रयोग गर्ने भाषा सन्दर्भमा–आधारित, छोटो र अस्पष्ट हुन्छ । यसलाई सीमित कोड भनियो, जबकि मध्यम वर्गले प्रयोग गर्ने भाषा– विस्तृत कोड– स्पष्ट, औपचारिक र विस्तारित हुन्छ । विद्यालयले प्राय: औपचारिक भाषालाई मूल्य दिन्छ, जसले कामदार वर्गका बालबालिकालाई शैक्षिक असमानतामा पार्न सक्छ । बर्नस्टाइनले बेलायतको शिक्षा प्रणालीको अध्ययनपश्चात् यो कुरा उल्लेख गरेका हुन् ।नेपालका विद्यालय तह र विश्वविद्यालय तहका परीक्षाका उत्तरपुस्तिकामा प्रयोग भएका भाषाको अध्ययन गर्दा पनि विविधताहरू प्रशस्त पाइन्छ । नेपालको सन्दर्भमा बर्नस्टाइनको अवाधरणाबारे अध्ययन हुनु शैक्षिक–सामाजिक दृष्टिले उपयोगी हुने नै छ, तर मलाई के लागिरहेको छ भने प्रेमपत्र लेखनका माध्यमद्वारा व्यक्तिको सीमित कोड विस्तारित कोडतर्फ रूपान्तरण हुन्छ, जहाँ सरल, सन्दर्भ–आधारित अभिव्यक्तिबाट विकसित हुँदै गहन, भावनात्मक र परिष्कृत सञ्चार शैलीको विकास हुन्छ ।प्रेमपत्रको कुरा गर्दा त्यसबेला प्रेमपत्र लेख्नु भनेको लघु अनुसन्धान गर्नु सरह नै हो । प्रेमपत्र लेखकहरूले आफ्नै सानो खोजबिन गर्थे । उनीहरूले नेपाली वा हिन्दी गीतहरू ध्यानपूर्वक सुन्थे, नाटकीय फिल्मका संवादहरू सम्झन्थे, वयस्कहरूले प्रयोग गरेका काव्यात्मक पंक्तिहरू दोहोर्‍याउँथे र प्रकृतितर्फ पनि प्रेरणा खोज्थे— चराचुरुङ्गी र जनावरहरूबीच प्रेम कसरी प्रकट हुन्छ भनेर अवलोकन गर्थे । यी रूपकहरूले उनीहरूलाई आफ्ना चाहनाहरू वर्णन गर्न मद्दत गर्थे । यो प्रक्रियाले उनीहरूलाई केवल लेखक होइन, आफ्नै जीवनका विद्यार्थी–कविहरूमा रूपान्तरण गर्न मद्दत पुग्थ्यो ।र, जब शब्दहरू अपर्याप्त लाग्थे, उनीहरू प्रेरणाका अन्य स्रोतहरूतिर फर्कन्थे । अलि सम्पन्न परिवारका केटाहरू, जसको घरमा कुनै पुराना उपन्यास या फिल्मी म्यागेजिनहरू हुन्थे— उनीहरू ती सामग्री खोज्न लाग्थे । यस्ता उपन्यासहरू प्राय: अति नाटकीय र भावनात्मक हुन्थे, तर तिनमा मन चोर्ने वाक्यहरूको खजाना हुन्थ्यो ।कुनै केटाले कथाको सम्पूर्ण अर्थ नबुझ्ला, तर उसले कुनै यस्तो वाक्य सम्झन्थ्यो, जसले उसलाई छोएको हुन्थ्यो— जस्तै ‘जलिरहेको मुटु’ वा ‘गहिरा नदीझैं आँखाहरू’— र, त्यसलाई आफूले मन पराएको केटीलाई प्रभावित पार्न प्रयोग गर्थ्यो । प्राचीन समयदेखि नै नारीलाई फूलको कोमलता र चन्द्रमाको उज्यालोसँग तुलना गरिएको छ । यी उपमाहरूले नारीको सुन्दरता, रहस्य र आभा व्यक्त गर्छन् । ती उपमाहरू खोज्न र प्रयोग गर्न यी केटाहरू पनि चुक्दैनथे ।यो केवल नक्कल थिएन— यो रचनात्मक अनुकूलन थियो, अन्तरपाठ्य सिकाइको एक रूप । थाहै नपाई, केटाहरूले साहित्यिक प्रविधिहरू अभ्यास गरिरहेका थिए : कुनै एउटा सन्दर्भबाट भाषा उधारो लिने, परिमार्जन गर्ने र अर्कोमा संश्लेषण गर्ने । यी कार्यहरूले साक्षरताका विद्वान्हरूले भनेझैँ ‘रूपान्तरणकारी साक्षरता अभ्यासहरू’ भनेर चिनाउने कुरालाई प्रतिबिम्बित गर्छ, जहाँ सिक्नेहरूले आफूले नसिकी नहुने पाठहरूलाई दोहोर्‍याउँछन् र पुनर्मूल्यांकन गर्छन् ।साक्षरता : अभिव्यक्तिको आधारसाक्षरता भनेको पढ्न र लेख्न सक्ने क्षमता हो, तर यो त्यति मात्र होइन— यो बुझ्न, सम्प्रेषण गर्न र विचारहरू निर्माण गर्ने मार्ग पनि हो । जब कसैले पहिलो पटक साक्षरता सिक्छ, उसका शब्दहरू सरल, संकोचपूर्ण, तर कार्यमूलक हुन सक्छन् । समयसँगै, साक्षरता प्रवाहमा परिणत हुन्छ, जसले विचारहरूलाई अझ गहिरो र परिष्कृत बनाउँछ । नवसाक्षर किशोरहरूका लागि, प्रत्येक शब्द एक नयाँ खोज हो, प्रत्येक वाक्य सम्प्रेषणको मास्टरीतर्फ एक कदम हो । उनीहरूको लेखन सिधा, कच्चा र अपूर्ण हुन सक्छ— तर यसमा अभिव्यक्तिको रोमाञ्चकता हुन्छ ।साहित्यिकता : भाषाको कलासाहित्यिक लेखन भनेको केवल जानकारी दिने माध्यम होइन— यो सौन्दर्य, भावना, लय र गहिराइ खोज्ने प्रयास हो । यो भाषासँग खेल्छ ताकि प्रतीकात्मकता निर्माण गर्न, भावना उत्पन्न गर्न र सतहभन्दा पर रहेका सत्यहरू व्यक्त गर्न सकियोस् । साक्षरतालाई कलात्मक बनाएर साहित्यिकता सिर्जित हुन्छ । रोचक कुरा के छ भने नवसाक्षर लेखकहरूले अनायासै साहित्यिक सौन्दर्य सिर्जना गर्छन् ।उनीहरूका शब्दहरूले सरल र इमानदार, कवितात्मक गुण लिन सक्छन् । एउटा किशोरले लेख्न सक्छ : ‘तिमीसँग केही छ, जसलाई म वर्णन गर्न सक्दिन । तर, म प्रयास गर्छु ।’ यो साहित्यिक क्षण हो— साक्षरताबाट जन्मिएको । सोच, जसले भावनालाई समेट्छ र रूपकका लागि प्रयास गर्छ, जबकि लेखक आफैं लेखनको संरचना सिक्दै छ ।साक्षरताले साहित्यिक अभिव्यक्ति सम्भव बनाउँछ । सुरुमा अभिव्यक्त शब्दहरू, जतिसुकै हिच्किचाहट भरिएको किन नहोस्, कलात्मकतातर्फको पहिलो पाइलो हो । नवसाक्षर लेखकहरूको कच्चा, अनिश्चित आवाजले भावनालाई सिधै व्यक्त गर्छ, जसले शक्तिशाली साहित्यिक क्षणहरू जन्माउँछ ।गोप्य रूपमा पढ्ने केटीपक्कै पनि, पत्र प्राप्तकर्ता कक्षाकोठाको एउटा कुनामा दुई/चार जना केटीहरूको झुन्डमा बस्ने केटी नै हुन्थी । त्यो समयमा, धेरै कम केटीहरूले केटाहरूसँग कुराकानी सुरु गर्थे । सामाजिक नियमहरूले उनीहरूको आवाजलाई मौन पारेको हुन्थ्यो । तर, पत्र प्राप्त गर्नु फरक कुरा थियो । त्यो पत्र पढ्नु— गोप्य रूपमा, प्राय: अबेर रातमा, कहिलेकाहीँ ढुकढुकी बढेको हृदयका साथ— एक गहिरो अनुभव हुन्थ्यो ।यो चुपचाप, पढाइको एक पाठ पनि थियो । प्रेमपत्रका माध्यमद्वारा केटीहरूले पनि औपचारिक पाठ्य–पुस्तकहरूसँग कुनै सम्बन्ध नराखी साक्षरताका उन्नत र जटिल सीप सिकिरहेका थिए । यी पत्रहरूलाई सावधानीपूर्वक व्याख्या गर्नुपर्थ्यो ।पत्रका एकएक शब्दहरू केलाएर अर्थ्याउनु चानचुने कुरो थिएन । त्यसमा गम्भीरता छ वा चञ्चलता ? उधारो लिएका सस्ता रूपकहरू थिए वा इमानदार ? के उसले साँच्चै आफूले लेखेको कुराको अर्थ राखेको थियो ? कति कठिन– पढ्ने कार्य तहगत, भावनात्मक र व्याख्यात्मक बन्यो— समझदारी र भावनात्मक बुद्धि लुकेको पाठ्यक्रम ।महत्त्वपूर्ण कुरा, त्यो केटीले पत्र पढ्नु वा त्यसमा प्रतिक्रिया जनाउनु उसको जीवनमा स्वतन्त्र रूपमा केही सोच्ने वा निर्णय लिने एक दुर्लभ मौका थियो । जहाँ अरूले उसलाई जे गर भन्थे, त्यही नै गर्नुपर्थ्यो । यसअघि सायद उसले आफ्नै इच्छाले केही गरेकी थिइनँ, असाधारण र महत्त्वपूर्ण कुरा समेतमा आफ्नो अधिकार हुन्नथ्यो, जहाँ केटीहरूलाई मनको कुरा बोल्न वा चाहनाहरू व्यक्त गर्न विरलै प्रोत्साहन दिइन्थ्यो, प्रेमपत्रले उनीहरूलाई ऐना प्रदान गर्‍यो ।पहिलो पटक उनीहरूलाई कसैले ख्याल गर्‍यो, ध्यान दियो, चाह्यो भन्ने कुराको आभास भयो र प्राय: महत्त्वपूर्ण सामाजिक बाधाहरूका विरुद्धमा पनि, आत्म–चिन्तन र छनोटका लागि एक निजी ठाउँ प्रदान गर्‍यो । धेरैका लागि, यो पहिलो पटक थियो जब उनीहरूलाई अर्को व्यक्तिको कल्पनाले सीधा सम्बोधन गरेको थियो । अर्काको अधीनमा रहेको व्यक्ति पनि कल्पनाशीलतामा आफ्नो अधिकार सुरक्षित राख्छ ।केटीहरू कहिलेकाहीँ आफ्ना प्रतिक्रियाहरूमा बढी भावनात्मक रूपमा अभिव्यक्त हुन्थे । कोही तीक्ष्ण पर्यवेक्षक थिए, नाजुक रूपकहरू र हिन्दी शायरी (दोहा) पनि प्रयोग गरेर आफ्ना भावनाहरू व्यक्त गर्थे । कोहीले नम्रतापूर्वक प्रतिक्रिया दिएर सम्बन्धलाई प्रोत्साहन दिए ।अरूहरू तथापि, सामाजिक सिमाना र उनीहरूले सामना गर्ने भावनात्मक जोखिमहरूलाई प्रतिबिम्बित गर्ने कडा भाषा प्रयोग गर्दै कुराकानीलाई अचानक समाप्त गर्थे । तर, ती कार्यहरू पनि दृढता, छनोट र व्याख्यामा शक्तिशाली पाठहरू थिए । त्यो कार्यका लागि पनि साक्षरता र साहित्यिकता दुवैको साथ लिनु जरुरी थियो, जसबाट या त कथाको स्नेहपूर्ण अन्त्य होस् वा सावधानीपूर्वक यात्रा जारी रहोस् ।सन्देशवाहक : त्रिकोणको तेस्रो कुनात्यसपछि सन्देशवाहक थियो— तेस्रो र प्राय: बिर्सिएको, यो गोप्य शिक्षामा सहभागी । सामान्यतया भाइ–बहिनी, भतिजा–भतिजी, विश्वसनीय मित्र वा कक्षाको अलि सोझो केटा– सन्देशवाहकलाई अत्यन्त सावधानीपूर्वक छानिन्थ्यो । ऊ बफादार, विवेकी र पत्रलाई केटीको हातमा— वा कम्तीमा उसले भेट्टाउने ठाउँमा— पुर्‍याउन पर्याप्त साहसी हुनुपर्थ्यो ।कहिलेकाहीँ, प्रलोभन धेरै बलियो हुन्थ्यो । सन्देशवाहकले पत्र खोल्थ्यो, पढ्थ्यो र त्यसो गर्दा, यो अनपेक्षित कक्षाकोठाको अर्को लाभार्थी बन्थ्यो । उसले कठिन शब्दहरूमाथि दिमाग खियाउँथ्यो, रोमान्टिक अतिशयोक्तिमा हाँस्थ्यो र अर्को पटक के हुन्छ भनेर अनुमान गर्न पनि थाल्थ्यो । यो त्रिकोणमा— लेखक, पाठक, सन्देशवाहक— तीनै जनाले केही सिक्थे । प्रेमबारे मात्र होइन, भाषाबारे पनि ।यो घटना पाउलो फ्रेरेको ‘शब्द र संसार पढ्ने’ अवधारणासँग मेल खान्छ । फ्रेरे, एक ब्राजिलियन शिक्षाविद् र दार्शनिक, जो तर्क गर्थे कि साक्षरता कहिल्यै तटस्थ हुँदैन— यो वास्तविकताको व्याख्या गर्न, नयाँ सम्भावनाको कल्पना गर्न एक उपकरण हो । यी पत्रहरू त्यसैले केवल भावनात्मक दस्तावेज थिएन । तिनीहरू भावनात्मक अभिव्यक्ति र महिला साक्षरतालाई निरुत्साहित गर्ने संसारविरुद्ध प्रतिरोधका साना कार्यहरू थिए ।प्रयोग : नदेखिएको सिकाइको प्रमाणीकरणयी सैद्धान्तिक अन्तर्दृष्टिहरूलाई वास्तविक जीवनको अनुभवमा प्रमाणित गर्न मैले एक अनौपचारिक ‘प्रयोग’ गरें, ६० वर्ष धेरै अघि नाघेका व्यक्तिहरूको समूहसँग अन्तर्वार्ता लिएर । हुन त धेरै अघिको कुरा हो, तर कुरा गर्दै जाँदा थाहा भयो कि उनीहरू आफ्नो स्कुल–जीवनमा के घटना घट्यो भन्न सक्ने अवस्थामा थिए । तिनीहरूमध्ये आधाले प्रेमपत्र लेखनलाई साक्षरता वृद्धि गर्ने गतिविधिमा प्रयोग गरेको स्वीकार गरे, यसको गहिरो प्रभाव पुष्टि गर्दै ।यी सबै पुरुष थिए र उनीहरूले आफ्ना अनुभवबारे खुलेर कुरा गरे । दसमध्ये चार जनाले केटीहरूलाई प्रेमपत्र लेखेको कुरा धक मान्दै स्वीकार गरे, तीन जनाले कहिलेकाहीँ र दुई जनाले कहिल्यै गरेका थिएनन् । चाखलाग्दो कुरा, दसमध्ये एक जनाले सन्देशवाहकका रूपमा सेवा गरेका थिए र यसलाई ‘संसारको सबैभन्दा खतरनाक काम’ भनेर वर्णन गरे ।प्रेमपत्र लेखन अभ्यास गर्नेहरू अहिले कि त शिक्षक छन् वा सरकारी भूमिकामा काम गरिरहेका छन् । अन्तर्वार्ताका क्रममा, पत्र लेख्दा उनीहरूले आफूले प्राप्त गरेका साक्षरता सीपहरू बलियो बनाउन कसरी मद्दत गर्‍यो भनेर प्रतिबिम्बित गरे ।वर्तमान शैक्षिक अनुसन्धानले यसलाई समर्थन गर्छ : साक्षरतालाई सुदृढ गर्न नियमित अभ्यास आवश्यक छ । प्रेमपत्र लेखनले उनीहरूको हस्तलेखन सुधार गर्‍यो, शब्दावली विस्तार गर्‍यो र मुख्यत: आफूलाई मनमा लागेका कुराहरू अभिव्यक्त गर्ने, सूचनालाई संगठित गर्ने, थोरै शब्दमा धेरै कुरा भन्न सकिने उपाय खोज्ने खुबी सिकायो । सन्देशवाहकले पनि– आफू स्वयं लेखक नभए पनि– लाभ उठायो । आफूले बोकेका पत्रहरू पढेर उसले पनि नयाँ शब्दहरू, विचारहरू र भावनाहरूसँग परिचित हुने मौका पायो ।प्रेम र भाषाको विज्ञानसंज्ञानात्मक न्युरोसाइन्सले बढ्दो रूपमा देखाएको छ कि भावनाले स्मृति र प्रेरणा बढाउँछ । जब कुनै कार्य भावनात्मक रूपमा चार्ज हुन्छ, मस्तिष्कले डोपामाइन र अक्सिटोसिन, प्रोत्साहन, भावनात्मकता र ध्यानसँग सम्बन्धित रसायनहरू छोड्छ । व्यावहारिक रूपमा भन्नुपर्दा, यसको अर्थ आफूले ख्याल गर्ने व्यक्तिलाई लेख्ने केटाले आफूले लेखेको कुरामा ध्यान केन्द्रित गर्ने, संशोधन गर्ने र सम्झने सम्भावना बढी हुन्छ । यसरी प्रेमपत्र साक्षरताका लागि एक न्युरोलोजिकल इन्जिन बन्छ ।यस प्रकारको अनुभवलाई साक्षरता अनुसन्धानकर्ताहरू ‘भावात्मक साक्षरता’ भनेर व्याख्या गर्छन्— अर्थात् भावात्मक संलग्नता भाषा विकासको एक ‘साइड इफेक्ट’ मात्रै नभई एक चालक हो । आधुनिक कक्षाकोठाहरूले प्राय: यो महत्त्वपूर्ण तत्त्वलाई छुटाउँछन्, बरु भावनाहीन लेखनका रूपहरूमा केन्द्रित हुन्छन् । भावनाको माध्यमद्वारा, यी प्रेमपत्रहरूले यति शक्तिशाली रूप देखाएझैँ, अनिच्छुक सिक्नेहरूलाई भावुक लेखकहरूमा रूपान्तरण गर्न सकिन्छ । वास्तविक भावनात्मक संलग्नता सिकाइको सबैभन्दा प्रभावकारी चालक हो ।धेरै उद्देश्यको पाठयी पत्रहरू केवल स्नेहको अभिव्यक्ति थिएनन् । तिनीहरू पहिचानको वार्तालाप पनि थिए । एक केटीलाई प्रभावित पार्ने प्रयासमा, एक केटाले आफ्ना विभिन्न संस्करणहरू अन्वेषण गर्थ्यो: कवि, सज्जन, दार्शनिक बन्ने सपना देख्ने । उसले संशोधन गर्न, आत्म–सम्पादन गर्न र अर्को व्यक्तिको विचार र भावनाहरूको कल्पना गर्न सिक्न सक्थ्यो । यो प्रक्रियाले उसको श्रोता वा पाठकप्रतिको जागरुकतालाई तिखार्‍यो, जसले गर्दा उसले आफ्ना शब्दहरू आफूले पुग्न खोजेकी केटीले कसरी प्राप्त गर्नेछन् र बुझ्नेछन् भनेर विचार गर्न प्रेरित गर्‍यो ।उसले जोखिम उठाउन पनि सिक्यो । पठाइएको हरेक पत्र एक जुवा थियो । के उनले पढ्नेछिन् ? के उनी मुस्कुराउनेछिन् ? च्यात्नेछिन् ? कसैलाई बताउनेछिन् ? भावनात्मक जोखिमहरूले लेख्ने कार्यलाई अत्यन्त अर्थपूर्ण बनायो— कुनै पनि विद्यालयको गृहकार्यभन्दा बढी ।र केटीका लागि, पत्र पढ्नु आफैंलाई फरक ढंगले हेर्ने एक तरिका पनि थियो । जहाँ संसारले उसलाई कम शब्दहरू दिन्थ्यो । पत्रले उसलाई ध्यान, अर्थ र कहिलेकाहीँ, शक्तिको भावना दिन्थ्यो ।पर्खालविहीन कक्षाकोठायदि शिक्षाले सम्पूर्ण व्यक्तिलाई विकास गर्ने हो भने, यी प्रेमपत्र आदानप्रदानहरू एक प्रकारको वैकल्पिक पाठ्यक्रम थिए । तिनीहरूले युवाहरूलाई कसरी सञ्चार गर्ने, कसरी भावनात्मक जिम्मेवारी लिने र कसरी अर्को व्यक्तिको भित्री संसारको कल्पना गर्ने भनेर सिकाए । अझ महत्त्वपूर्ण कुरा, तिनीहरूले साक्षरतालाई जीवित अनुभवको रूपमा सिकाए ।जेम्स पल गी जस्ता नयाँ साक्षरता अध्ययनका विद्वान्हरू तर्क गर्छन् कि साक्षरता एउटा सीप मात्र होइन, तर सामाजिक अभ्यासहरूको संग्रह हो । फोन नभएको गाउँमा लेखिएको प्रेमपत्र विद्यालयको निबन्धजस्तै वैध साक्षरता घटना हो । वास्तवमा, यो बढी प्रभावकारी हुन सक्छ— किनभने यो बढी अर्थपूर्ण हुन्छ ।पत्रको भौतिकताले पनि महत्त्व राख्थ्यो । कागजको बनावट, मसीको रङको छनोट, पट्याइएका कुनाहरू— यी सबै विशेषताहरूले इन्द्रियहरूलाई संलग्न गराउँथे । यो मूर्त साक्षरता, हरेक चाउरी र हतारको लेखोटमा स्पष्ट, डिजिटल सञ्चारले नक्कल गर्न सक्दैन ।हामीले के गुमायौं ?आजको डिजिटल संसारमा सन्देश पुर्‍याउनु र प्राप्त गर्नु तत्काल र सहज छ (एक क्लिक टाढा) । कागजको आवश्यकता छैन, पर्खाइ छैन, अनुष्ठान छैन । तर, सुविधा प्राप्त गर्दा हामीले सायद गहिराइ गुमायौं । प्रेमपत्रले हामीलाई रोकिन, प्रतिबिम्बित गर्न, कलात्मक बन्न प्रेरित गर्थ्यो । यसले हामीलाई सिकाएको थियो कि लेखन भक्तिपूर्ण कार्य हो । आजको जमानामा भाषा ‘डिस्पोजेबल’ छ । ‘आई लभ यु’ टाइप गर्न दुई सेकेन्ड लाग्छ र लगभग कुनै विचार लाग्दैन ।यसबाहेक, आजको डिजिटल साक्षरतामा प्राय: भावनात्मक गम्भीरताको कमी हुन्छ । इमोजीले रूपकको ठाउँ लिन्छ । लाइकले पत्रको ठाउँ लिन्छ । भावनात्मक रूपमा लगानी गरिएको सञ्चारमार्फत हुने सिकाइ अब बिट्स र पिक्सेलमा छरिएको छ, प्राय: सूक्ष्मताविहीन । यसको अर्थ आधुनिक प्रेममा अर्थको कमी छ भन्नु होइन । तर, पुरानो तरिकामा के प्राप्त भयो— र के पुन: प्राप्त गर्न लायक हुन सक्छ— सम्झनु महत्त्वपूर्ण छ । साक्षरताविद्हरू के भन्छन् भने अबको डिजिटल संसारमा साक्षरताको परिभाषासमेत फेर्नु जरुरी भइसक्यो ।निष्कर्ष : प्रेमको रूपमा साक्षरता, मुक्तिको रूपमा साक्षरताफोन नभएका दिनहरूमा प्रेमपत्र लेख्ने र पढ्नेहरू केवल प्रेमीहरू थिएनन् । तिनीहरू आकस्मिक कविहरू, गोप्य सिक्नेहरू र भाषाको एक शान्त क्रान्तिका सहभागीहरू थिए । औपचारिक स्रोतहरूको अभावमा— फोन थिएन, कथाका किताबहरू थिएनन्, अनुमति थिएन— उनीहरूले भावना, रूप र अभिव्यक्तिको एक भूमिगत विद्यालय निर्माण गरे ।प्रेमपत्र, एक विश्वसनीय सन्देशवाहकको हातबाट पास हुँदै, रोमान्स र शिक्षा दुवैको माध्यम बन्यो । यसले युवाहरूलाई कसरी महसुस गर्ने मात्र होइन, आफूले के महसुस गरेका छन् भन्ने कुरा कसरी व्यक्त गर्ने भन्ने पनि सिकायो । र, त्यो नाजुक, पट्याइएको कागजको टुक्रामा, उनीहरूले शब्दहरूको जादू— र, थाहै नपाई, साक्षरताको शक्ति— पत्ता लगाए ।आज शिक्षाविद्हरू र समाजहरूले साक्षरतालाई कसरी राम्रोसँग पालनपोषण गर्ने भनेर चिन्तन गर्दा, यी पत्रहरूको कथाले हामीलाई सम्झाउँछ : सबैभन्दा राम्रो सिकाइ तब हुन्छ, जब यो वास्तविक जीवनमा आधारित हुन्छ, भावनाले भरिएको हुन्छ र मानिसहरूबीच साझा हुन्छ । मौनतामा पनि, गोप्य रूपमा पनि, युवा हृदयहरू सिकिरहेका थिए— र, प्रेममार्फत, उनीहरू संसारमा आफ्नो बाटो लेखिरहेका थिए ।"
ट्वाइलेट पेपरमा उपन्यास !,"कहिलेकाहीँ लेखकहरूसँगको भेट निकै नै रोचक र अप्रत्याशित हुने गर्छ । आफूलाई मनपर्ने लेखक आमने–सामने भेटिए त अहोभाग्य नै भयो । तर, कहिलेकाहीँ उनीहरूसँग भेट अप्रत्यक्ष पनि हुने गर्छ । कहिले कुनै पुस्तकालयमा, कहिले कुनै फुटनोटमा त कहिले कुनै किताबी पानामा पनि भेटिन्छन् लेखक । मैले पहिलोपल्ट नगुगी वा थियोंगोको नाम लेखक सञ्जीव उप्रेतीको ‘सिद्धान्तका कुरा’ मा पढें ।झन्डै १० वर्षअघि एमएको थेसिस लेख्नका लागि सामग्री खोज्दै थिएँ, त्यत्तिकैमा एक पंक्तिमा नगुगी वा थियोंगो देखें । म त्यहीँ अडिएँ । गुगल गरें, उनका किताबहरू देखें । अन्तत: उनको ‘अ ग्रेन अफ ह्विट’ मा थेसिस लेख्ने निधो गरें । यसरी नेपाली पुस्तकमै भएको थियो मेरो भेट नगुगीसँग ।पछि अन्य उपन्यास र संस्मरणहरू पढेपछि थाहा भयो नगुगी वा थियोंगो अफ्रिकी साहित्यका एक दिग्गज रहेछन् । अफ्रिकी साहित्यका योद्धाका रूपमा परिचित उनै नगुगी गत मे २८ मा ८७ वर्षको उमेरमा अस्ताए ।नगुगी वा थियोंगो सन् १९३८ मा केन्याको लिमुरुमा जन्मिएका थिए । उनी दोस्रो विश्वयुद्ध सुरु हुनुभन्दा केही समयअघि जन्मिएका थिए । उनका बुबा थियोंगो वा नडुकुले प्रथम विश्वयुद्धका प्रभाव प्रत्यक्ष भोगे । विश्वयुद्धमा सहभागी हुनुपर्छ भनेरै नडुकुले स्वास्थ्य जाँचका लागि जाँदा जडीबुटी चपाइरहन्थे ताकि शरीरको तापक्रम बढोस् ।बाल्यकालमा बुबाआमासँगको सम्बन्ध र तीतामीठा भोगाइ नगुगीले ‘ड्रिम्स इन अ टाइम अफ वार : अ चाइल्डहुड मेमोयर’ मा पोखेका छन्, ‘सयौं अफ्रिकी बेलायतविरुद्धको जर्मन इस्ट अफ्रिकी अभियानमा मारिए । मेरा बुबा पनि गएको भए त्यसैको सिकार हुन्थे होलान् । र, सायदै म जन्मिन्थें होला ।’बेलायती उपनिवेशवादविरुद्ध संघर्ष चर्कंदै जाँदा नगुगी उच्च शिक्षाका लागि युगान्डाको कम्पाला पुगे । उनले माकेरेरे विश्वविद्यालयबाट स्नातक तह सके । त्यस्तै लिड्स विश्वविद्यालयबाट स्नातकोत्तर गरे । उनले नैरोबी, नर्थवेस्टर्न, यल हुँदै क्यालिफोर्निया विश्वविद्यालयसम्म प्राध्यापन गरे ।केन्याली संस्कृति र ब्रिटिस उपनिवेशवादविरुद्धको केन्याली संघर्षकै सेरोफेरोमा उनले थुप्रै कृति लेखेका छन् । चर्चित उपन्यास ‘विप नट चाइल्ड’ मा केन्याली स्वतन्त्रताका लागि माउमाउ विद्रोहका दौरान एउटा गिकुयु परिवारले गरेको संघर्ष चित्रण गरिएको छ । यसलाई पूर्वी अफ्रिकी लेखकबाट अंग्रेजीमा लेखिएको पहिलो उपन्याससमेत मानिन्छ । त्यस्तै ‘रिभर विट्विन’ मा धार्मिक द्वन्द्वले बिछोडिएका प्रेमीका कथा छन् ।‘अ ग्रेन अफ ह्विट’ सन् १९६७ मा छापिएको नगुगीको तेस्रो उपन्यास हो । केन्या स्वतन्त्रताका लागि लडिरहेका बेला थबाई गाउँको परिवेशमा आधारित उपन्यास हो । एउटा गिकुयु गाउँ उहुरु (स्वतन्त्रता) उत्सवको तयारीमा हुन्छ । उपन्यासका घटनाक्रम जम्मा ४ दिनका भए पनि नगुगीले सन् १९५० र ६० को दशकका राजनीतिक र सामाजिक परिवेश समेटेका छन् ।उपन्यासको मुख्य पात्र किहिका काल्पनिक हो । तर, जोमो केन्याता भने वास्तविक पात्र हुन् । त्यस्तै माउ–माउ विद्रोह पनि वास्तविक नै हो । यथार्थ र कल्पना मिश्रित यस उपन्यासमा केन्याली पहिचान र सांस्कृतिक मूल्य मान्यता स्थापित गरिएको छ । केन्या १२ डिसेम्बर १९६३ मा बेलायती औपनिवेशिक शासनबाट स्वतन्त्र भएको थियो ।सन् १९८६ मा नगुगीले ‘अ ग्रेन अफ ह्विट’ को पुनर्लेखन गरे । २००२ को संस्करणमा साहित्यकार अब्दुलरजाक गुर्नाहले ‘इन्ट्रोडक्सन’ लेखेका छन् । तान्जानियामा जन्मेका उनै गुर्नाहले २०२१ को नोबेल साहित्य पुरस्कार पाए । ‘अ ग्रेन अफ ह्विट एउटा राजनीतिक आख्यान हो । यो राजनीतिक छ किनकि यसले एउटा यस्तो चेतनाको इतिहासको विकासक्रम देखाउँछ,’ गुर्नाह लेख्छन् ।जेल–जीवन र निर्वासनयुवा नगुगीका लागि जोमो केन्याता नायक थिए । गिकुयुहरूको भूमि अधिकारका लागि लडेका थिए । तर, स्वतन्त्रतापछि जब केन्याको प्रथम राष्ट्रपति बने, केन्याताले आफ्ना वाचा बिर्सिए । त्यसैले त सरकारको कडा आलोचना गर्दै नगुगीले सन् १९७७ मा ‘पेटल्स अफ ब्लड’ लेखे । तर, त्यसै साल अर्कै कृतिका कारण उनी जेल परे ।नगुगी वा मिरीसँगको सहकार्यमा लेखिएको ‘नगाहिका नदेन्दा’ (आई विल म्यारी, ह्वेन आई वान्ट) नाटक लेखेकै कारण दुवै जनालाई जेल हालियो । कामिरिथु एडुकेसनल एन्ड कल्चरल सेन्टरमा मञ्चित उक्त नाटकमा स्वतन्त्रतापछि पनि कायम औपनिवेशिक अवशेष र केन्याली जनताले पाइरहेको दु:ख देखाइएको थियो । सरकारले बन्द नगराउन्जेल निरन्तर ६ हप्ता मञ्चन भएको थियो त्यो नाटक । दुवैलाई डिसेम्बर १९७७ देखि डिसेम्बर १९७८ सम्म जेलमा राखिएको थियो । जेलबाट छुट्नेबित्तिकै दुवै जना निर्वासनमा गए, नगुगी वा मिरी जिम्बाब्वेतिर भागे ।नगुगी वा थियोंगो पहिले बेलायत अनि अमेरिकातिर लागे । उनीहरूलाई नैरोबीस्थित उच्च सुरक्षायुक्त कामिती जेलमा राखिएको थियो । पहिचानकै लागि लडेका नगुगीको जेलमा कुनै नाम थिएन । उनी चिनिन्थे केवल संख्याले । उनी आफ्नो जेल संस्मरण ‘रेस्लिङ विथ द डेविल : ए प्रिजन मेमोयर’ मा भन्छन्, ‘यहाँ मेरो कुनै नाम छैन ।फाइलको एउटा नम्बर मात्र त छ, के–६, ७७ ।’ हुन पनि आधुनिक शासन प्रणाली र कर्मचारीतन्त्रले नागरिकलाई संख्याले मात्र चिन्छ । चाहे त्यो नागरिकता नम्बर होस्, वा राहदानी । संख्या नै मान्छेको पहिचान बनाइएको छ । डब्लू एच अडेनले सन् १९४० मै यसै विषयवस्तुमा आधारित भएर ‘अननोन सिटिजन’ लेखेका थिए । उनको कविताको सार हो– आधुनिक राज्य व्यवस्था व्यक्तिको पहिचान उसको मानवता वा भावनात्मक जीवनबाट नभई आँकडा, रेकर्ड र सामाजिक अनुशासनबाट निर्धारण गर्छ ।नगुगीकै जेल जीवनतिर फर्कौं, उनले जेलमा ट्वाइलेट पेपरमा उपन्यास लेख्न थाले । नगुगीले गिकुयु भाषाको आफ्नो पहिलो उपन्यास ‘कैतानी मुथराबा–इनी’ (डेभिल अन द क्रस) लेखे । जेलमा गिकुयुमा लेख्दा शब्द नआएर दु:ख पाएको उनले ‘पेरिस रिभ्यु’ सँग २०२२ को एउटा अन्तर्वार्तामा सुनाएका छन् ।मार्क्स र एंगेल्सबाट प्रभावित नगुगी भूमिगत साहित्यिक आन्दोलन ‘डिसेम्बर ट्वेल्भ मुभमेन्ट’ (डीटीएम) मा सरिक भए । डीटीएम राज्यविरुद्धको एउटा बौद्धिक संघर्ष थियो, जसले सरकारविरोधी पर्चा र साहित्य छापेर देशभर बाँड्ने काम गर्‍यो । केन्याताको मृत्युपछि उपराष्ट्रपति ड्यानियल आराप मोई राष्ट्रपति बनेपछि छुटेका थिए नगुगीलगायतका राजनीतिक बन्दी । सुरुमा उदार देखिए पनि ड्यानियल पनि तानाशाही शैलीमै अघि बढे ।नगुगी १९८२ पछि २००४ मा मात्र केन्या फर्किएका थिए । त्यतिबेला मोईले राजीनामा दिइसकेका थिए । उनी ‘विजार्ड अफ द क्रो’ को विमोचनका लागि आएका थिए । केन्यामा भव्य स्वागत भयो उनको । तर, दुई हप्ताको बसाइमा उनले कहिल्यै नबिर्सने गरी चोट सहनुपर्‍यो । एउटा सशस्त्र समूहले उनीमाथि आक्रमण गर्‍यो । श्रीमतीमाथि त बलात्कार नै भयो । त्यो आक्रमणबारे उनी भन्छन्, ‘यो सामान्य लुटपाट होइन । पुरानै शासनको अवशेषबाट हामीलाई हतोत्साही पार्न घटाइएको घटना थियो ।’भाषिक पहिचानका लागि संघर्षभाषाबारे नगुगी अलि कडै छन् र त भन्छन्– गोली शारीरिक दासत्वको माध्यम हो भने भाषा आध्यात्मिक दासत्वको माध्यम । भाषिक दासत्व स्वीकार गर्न नचाहेकै कारण विश्वमा युद्ध नै भएका छन् । फ्रान्सेली साम्राज्यवादबाट अल्जेरियाको स्वतन्त्रता–आन्दोलन होस् वा पाकिस्तानबाट उर्दू लादिएपछि बंगलादेशको मुक्ति–संघर्ष, भाषिक पहिचानकै उपज हुन् ।साम्राज्यवादविरुद्धको लडाइँमा भाषिक एकता एउटा मजबुत साधनका रूपमा खडा भएको थियो । यसरी नै केन्यालीहरूले पनि स्वतन्त्रताका लागि अंग्रेजी भाषा मात्र नभई, शैक्षिक प्रणाली र चाडबाडसमेत बहिष्कार गर्न थाले । ह्यारी थुकु, मणिलाल देसाईहरूले केन्याली स्वतन्त्रता संग्राममा डटेर लडे ।भाषिक एकताले जस्तोसुकै लडाइँ पनि जित्न सकिनेमा नगुगीको पनि विश्वास थियो । साम्राज्यवादविरुद्धको लडाइँमा अफ्रिकीहरू एक हुनुपर्नेमा दृढ विश्वास थियो । उनी भन्थे– एकताबद्ध जनतालाई कहिल्यै हराउन सकिन्न ।नगुगी लेखनमा मात्र होइन, नाममै पनि अफ्रिका फर्किएका हुन् । सुरुमा जेम्स नगुगीका नामबाट उनका थुप्रै पुस्तक प्रकाशित छन् । सन् १९७७ मा पहिलोपल्ट नगुगी वा थियोंगोको नाममा प्रकाशित भएको पुस्तक हो ‘पेटल्स अफ ब्लड’ । यस उपन्यासमा शिक्षालाई मुक्तिको माध्यम मानिएको छैन । नगुगीको तर्क छ कि, ‘पढे लेखेका अभिजात वर्ग नै जनतासँग विश्वासघात गर्छन् ।’सन् १९८६–८७ मा प्रकाशित ‘डिकोलोनाइजिङ द माइन्ड : द पोलिटिक्स अफ ल्यांग्वेज इन अफ्रिकन लिटरेचर’ मा नगुगीको एउटा ‘स्टेटमेन्ट’ छ । जहाँ उनी भन्छन्, ‘पेटल्स अफ ब्लड’ पछि नाटक, उपन्यास र कथा लेखनमा अंग्रेजी भाषालाई मैले ‘अलबिदा’ भनें । तर यो पुस्तकचाहिँ मेरा सबैखाले लेखनबाट अंग्रेजीलाई ‘फेयरवेल’ हो । अबदेखि म गिकुयु वा स्वाहिलीमा लेख्नेछु ।’अंग्रेजी भाषामा लोकप्रिय भइसकेका नगुगी गिकुयुभाषीमा सीमित हुन्छन् भनेर धेरैले चिन्ता व्यक्त गरे । जेम्स करी संस्मरण ‘अफ्रिका राइट्स ब्याक’ मा लेख्छन् : नगुगी ती अफ्रिकी लेखकहरूमा पर्थे, जसले शब्दकै माध्यमबाट जीविका चलाउने प्रयास गरे । आफ्ना पाठकलाई केवल गिकुयुभाषीमा सीमित गर्नु व्यावसायिक दृष्टिकोणबाट आत्महत्या जस्तै प्रतीत हुन्थ्यो ।नगुगीको निधनको खबरको अर्को दिन म नाइजेरियाली लेखक एवं जर्जिया कलेज एन्ड स्टेट युनिभर्सिटीमा क्रिएटिभ राइटिङकी सहप्राध्यापक चिका उनिग्वेसँग भाषा र अफ्रिकी साहित्यबारे संवाद गरेको थिएँ । उनले नगुगी, अफ्रिकी साहित्य र स्थानीय भाषाबारे आफ्ना अनुभव सुनाइन् ।‘अंग्रेजी उपनिवेशित समाजका मानिसहरूका लागि एउटा बोझका रूपमा थोपरिएको भाषा हो । तर, हामीले त्यो बोझलाई शक्तिका रूपमा बदल्यौं । यो हाम्रो बोलीचालीको भाषा मात्र होइन, यसैमार्फत हामी बाँकी दुनियाँसँग संवाद गर्न पनि सक्छौं । अंग्रेजी हाम्रो ‘सौतेनी मातृभाषा’ हो र यसलाई हामीले हाम्रैअनुसार बदल्यौं ।’केन्याली लेखक केरी बाराकाले २ वर्षअघि क्यालिफोर्नियास्थित घरमा ३ दिन बसेर नगुगीसँग संवाद गरेका थिए । उक्त संवादका आधारमा बाराकाले ‘गार्जियन’ मा लामो आलेख लेखेका छन्, जसमा नगुगीलाई सोधिएको छ, ‘आजकल केन्याली अंग्रेजी वा नाइजेरियाली अंग्रेजी भनेर चर्चा हुने गरेको छ नि !’ नगुगीको जवाफ छ, ‘अंग्रेजी अफ्रिकी भाषा होइन । फ्रेन्च र स्पेनिस पनि होइनन् । केन्याली र नाइजेरियाली अंग्रेजी भन्नु बकवास हो । सामान्यीकृत असमान्यताको सटीक उदाहरण हो यो ।’सन् १९६४ मा ‘द अफ्रिकन राइटर एन्ड द इंग्लिस ल्यांग्वेज’ शीर्षकको मन्तव्यमा चिनुवा अचेबेले भनेका थिए, ‘के यो ठीक हो एक व्यक्ति मातृभाषा त्यागेर अरू कसैको भाषा अपनाउनु ? यो एउटा भयानक विश्वासघातजस्तो पनि लाग्छ । साथै अपराधबोध पनि हुन्छ । तर मसँग कुनै विकल्प थिए । मलाई यो भाषा दिइयो र म यो भाषा प्रयोग गर्न रुचाउँछु ।’तर, अचेबेको यही भनाइमा विरोधाभास देखिएको नगुगीको भनाइ छ । भाषाका बारेमा अचेबे र नगुगीबीच मतभेद भई नै राख्यो । नगुगी भन्थे, ‘मैले अचेबेलाई कहिल्यै पनि व्यक्तिगत रूपमा आक्रमण गरेको छैन । लेखकका रूपमा म उनलाई प्रशंसा गर्छु । तर, अफ्रिकी पात्रहरूले कसरी ‘पर्फेक्ट इंग्लिस’ बोल्न सक्छन् भन्ने त प्रश्न हो नि !’ आफूले आलोचना गरेकै कारण अचेबेले पुस्तकबाट आफ्नो उद्धरण हटाएको पनि नगुगीको आरोप छ ।उनिग्वे भने अचेबेकै मतमा सहमत छिन् । ‘जब म अंग्रेजीमा लेख्छु, अचेबेले एकपल्ट भनेझैं, म वास्तवमा ‘इग्बो भाषा’ को अंग्रेजीमा लेखिरहेको हुन्छ । मेरा वाक्य रचना, शब्द–चयन सबै इग्बोमै ढल्किएको हुन्छ । चिकोदिल्ली एमेलुमाडुको उपन्यास ‘ड्याजलिङ’ अंग्रेजीमा त लेखिएको हो तर त्यो अंग्रेजी इग्बो बोल्ने जोसुकै व्यक्तिलाई पनि इग्बोझैं लाग्छ,’ उनले लेखन–अनुभव सुनाइन् ।भविष्यमा आ–आफ्ना भाषामा लेख्ने भन्ने कुरामा नगुगीसँग उनी कहिल्यै पनि सहमत हुन सकिनन् । ‘नाइजेरियामा मात्र ३ सयभन्दा बढी भाषा छन् । हामीले यस्तो गर्न पनि सक्थ्यौं होला, तर उपनिवेशवादकै कारण भन्नुपर्छ पहिले नै हाम्रो देशका राम्रा विद्यालयहरूमा स्थानीय भाषालाई हतोत्साहित गरिएको छ । यसकारण कुनै व्यक्ति मज्जाले इग्बो बोल्न त सक्ला, तर त्यही स्तरमा उसले लेख्न सक्दैन,’ उनी भन्छिन् ।आफूहरूमाथि थोपरिएको भाषालाई आफूअनुसार नै ढालेर लेख्नु नै व्यावहारिक र क्रान्तिकारी तरिका हुने पनि उनिग्वेको मत छ । स्थानीय भाषालाई प्रवर्द्धन गर्ने कुरामा भावुक थिए नगुगी । र, उनका आफ्नै तर्क थिए । तर, उनिग्वे भने स्थानीय भाषामा प्रकाशन अत्यन्तै कठिन काम हो भन्छिन् ।‘प्रकाशनको पनि त्यस्तै समस्या छ । कहाँ छन् स्वदेशी भाषामा किताब छाप्न तयार प्रकाशक ? तपाईंलाई म नाइजेरियाकै उदाहरण दिन्छु, हाम्रोमा इग्बो अखबारसम्म छैन । इग्बोमा कसैले छाप्नै चाहन्नन् । उपनिवेशवादकै देन भन्नुपर्छ जो इग्बो पढ्छन्, उनीहरू आम रूपमा अंग्रेजी नै राम्रोसँग पढ्न सक्छन् । यस्तोमा कुन प्रकाशकले पर्याप्त पाठकको सुनिश्चित नभई किताब छाप्न चाहन्छ ।’त्यसो त सन् २०१८ मा नगुगीको गिकुयु भाषामा महाकाव्यात्मक पद्य कथा ‘केन्दा मुइयुरु : रुगानो वा गिकुयु ना मुम्बी’ प्रकाशित भयो । गिकुयु समुदायको लोककथा, मिथक र सांस्कृतिक कथा काव्यात्मक लयमा प्रस्तुत यो पुस्तक इस्ट अफ्रिकन एजुकेसनल पब्लिसर्सले छापेको हो । लागोसका कुनै पुस्तक पसलमा गिकुयु भाषाको यो पुस्तक नपाएको उनिग्वेको भनाइ छ । उनले सुनाइन्, ‘इस्ट अफ्रिकनले आफूलाई अफ्रिका सबैभन्दा ठूलो प्रकाशक दाबी गर्छ । तर, लागोसका कुनै बुकस्टोरमा मैले यो पुस्तक भेटिनँ ।’यही पुस्तक सन् २०२० मा पेन्गुइन र्‍यान्डम हाउस, यूकेबाट ‘द पर्फेक्ट नाइन : द इपिक अफ गिकुयु एन्ड मुम्बी’ नाममा अंग्रेजीमा छापियो । नगुगी आफैंले यसलाई अंग्रेजीमा अनुवाद गरेका थिए । २०२१ मा अन्तर्राष्ट्रिय बुकर पुरस्कारको ‘लङलिस्ट’ मा पनि पर्‍यो, अन्तर्राष्ट्रिय बजारमा राम्रै बिक्यो पनि । गिकुयुमा किताब नपाउने अवस्था छ तर अंग्रेजीमा राम्रै बिक्यो ।बिक्री र सफलताभन्दा पहिले पहिचानलाई प्राथमिकता दिए नगुगीले । उनिग्वेकै भनाइमा– नगुगी यसकारण स्थापित भए कि उनले आफ्नै सपनालाई पछ्याउने साहस गरे । नगुगीले केही वर्षअघि प्रकाशित पुस्तक ‘सेक्युर द बेस’ मा भनेका पनि छन्, ‘५० लाख जनसंख्या भएको डेनिस भाषा र ६० लाख गिकुयु भाषामा कति किताब लेखिएका छन् । डेनिसमा असंख्य छन् तर गिकुयुमा नगण्य । योरुबाभाषी झन्डै ४० लाख छन्, स्विडिस ९० लाख तर बौद्धिक उत्पादनमा आकाश–जमिन फरक छ ।’ राजनीतिक र आर्थिक क्षेत्रमा अफ्रिका ज्ञान–उत्पादनको ठाउँ भए पनि लेखकहरूले स्थानीय लेखकले नजरअन्दाज गरेकामा उनी गुनासो गर्छन् ।सधैं नोबेल–चर्चानोबेल पुरस्कार जितेपछि चर्चा हुनु त स्वाभाविक नै भयो । तर, नोबेल नपाई पनि हरेक वर्ष धेरैको चर्चा हुने गर्छ । तीमध्येका एक हुन केन्याली लेखक नगुगी वा थियोंगो । नगुगीले किन नोबेल पाएनन् भनेर पनि समीक्षकहरूका टिप्पणी प्रकाशित छन् । केहीको तर्क छ कि– नगुगीको राजनीतिक प्रतिबद्धताले कहिलेकाहीँ उनको लेखनलाई कमजोर बनाउँछ ।नाइजेरियाली समीक्षक अडवाले माजा–पियर्स भन्छन्, ‘गिकुयु भाषामा लेख्ने निर्णयले नगुगीले भारी मूल्य चुकाउनुपर्‍यो ।’ युगान्डाकी उपन्यासकार जेनिफर माकुम्बी त झन् नगुगीको लेखन प्रचारबाजीबाट माथि उठ्न नसकेको आरोप लगाउँछिन् । जसले जे भने पनि नगुगी अफ्रिकी साहित्यका महान् साधक हुन् । केरी बाराकाले भनेझैं उनले किन नोबेल पुरस्कार पाएनन् भन्ने कुरा स्विडिस एकेडेमीलाई मात्र थाहा छ ।६ दशकदेखि अनवरत लेखनमा सक्रिय नगुगीलाई केही वर्षदेखि भने रोगले गलाएको थियो । उनी बाहिरफेर त्यति हिँड्दैनथे । सन् १९९५ मै उनलाई प्रोस्टेट क्यान्सर भएको थियो । डाक्टरहरूले भनेका थिए– ३ महिनाभन्दा बढी बाँच्दैनौ । सन् २०१९ मा मुटुको बाइपास सर्जरी गर्नुपर्‍यो । त्यत्तिकैमा मिर्गौला पनि फेल भयो । हप्तामा तीनपटक डायलसिस गराउनुपर्थ्यो । त्यसैले केही वर्षदेखि उनी क्यालिफोर्नियास्थित घरमै स्वास्थ्यलाभ गरिरहेका थिए ।कसैलाई भेट्नु वा अन्तर्वार्ता दिनुपर्‍यो भने कि त घरमै बोलाउँथे कि टेलिफोनमा कुराकानी । घरबाटै सेमिनारहरूमा सहभागी हुन्थे । बेलायती औपनिवेशिक शासनकालदेखि नै केन्याली भूमि छाडेर यताउति गर्न बाध्य भए पनि उनको लेखाइमा केन्या र अफ्रिका कहिल्यै छुटेन । देश छाडे तर नगुगीको कलमले अफ्रिकी माटो छाडेन । अफ्रिकी आदिम कथालाई जीवन्त बनाएर बिदा भए उनी ।"
गोलोकमा डिभोर्स,"पत्रकार/कथाकार दिपक समीरको कथासङ्ग्रह ‘मुनामदनको डिभोर्स पार्टी’ मा स्वर्ग, नर्क, प्रेत, हत्या, मृत्यु र आत्मासँग जोडिएका कथाहरू छन् । यी कथाले पाठक–मस्तिष्कमा अत्यास जन्माउँछ ।पहिलो कथा ‘बलात्कारीलाई प्रेमपत्र’ मा चौध वर्षकी बालिका अर्चनामाथिको बलात्कारले पाठक–हृदय छेदन गर्छ । गरिबी, अभाव, गाउँको बसाइ, बुबा वैदेशिक रोजगारीमा, आमाको दुःख, अनि हुर्कंदै गरेकी कोपिला फक्रनै नपाई निमोठिएको भयानक कथा छ । बालिका अर्चना भन्छे– ‘मेरो बाल मस्तिष्कले आफूजस्तै निश्चल देख्यो, भरोसा गर्‍यो र अन्तिममा लुट्यो ।’ कथाले बालबच्चालाई कस्तो प्रलोभनमा फसाइन्छ भन्ने वर्णन गर्छ ।‘एक रात प्रेतसँग’ कथा स्वैरकल्पनामा आधारित छ । कथाले मोडलिङ गर्दै वेश्यावृत्तिमा लागेकी सियन हुर्किएको जीवन भन्छ । अल्पायुमै आत्महत्या गरेका, नदीमा हामफालेर, विष पिएर, गोली लागेर वा चक्कु प्रहारबाट हत्या भएका प्रेतात्मासँगको जम्काभेटले पाठकलाई रनथन्याउँछ ।अँध्यारो थिएटरभित्र भ्यालेन्टाइन र जुलियाको नाटक हेरेजस्तो अनुभूत गराउँछ– ‘नवराज विकको भ्यालेन्टाइन डे’ कथाले । जातीय छुवाछूतको सिकार भएको नवराज विकको अधुरो प्रेम–कहानीलाई अमर बनाएको छ कथाले । ‘हिउँको सिन्दूर’ कथाले सगरमाथा र हिउँसँग जुधेका विश्वविख्यात आरोहीको संघर्ष वाचन गर्छ । पासाङ र नाम्गेल हिउँमाथि प्रेमालाप गर्दै, रमाउँदै जान्छन् र हिउँभित्र विलय हुन्छन् ।‘हिटलरकी प्रेमिका’ कथामा विश्वयुद्घ, बन्दुक–बारुद, आचरण, प्रेम, भूमिगत जीवन, आत्महत्या छ । ‘मुनामदनको डिभोर्स पार्टी’ कथाले गोलोक अर्थात् स्वर्गमा ठूलो सम्मेलन गराएको छ । पृथ्वीलोकको बेथिति, विसंगति र सामाजिक सञ्जालको बढ्दो प्रयोगलाई कथाले खुलस्त पार्छ । स्वर्गमा पनि ‘युनिभर्सल डिभोर्स सर्भिस’ कार्यालय खोलेर वकिलले अर्थोपार्जन गरेको छ । स्वर्गमा मुना र मदनको सम्बन्धविच्छेद कार्य सम्पन्न गराउँछ– वकिलले ।‘ब्रो लाइटर छ ?’ कथा छ, जसमा सिंगापुरलाई समृद्घ बनाउने नेता ली क्वान युलाई एउटा ट्याक्सी ड्राइभरले काठमाडौंको कुनाकुना घुमाउँछ । कथाले यहाँका भ्रष्ट नेतालाई झापड हान्छ । ‘मैना’ कथाले १५ वर्षकी मैना सुनारको बलात्कार, हत्या र न्याय नपाएको शृंखला सुनाउँछ । त्यस्ता हत्यारालाई यमराजले भकभक उम्लिरहेको तेलकुण्डमा डुबाओस्, शरीरभरि स्याउँस्याउँती किरा परोस् भन्छन् कथाकार ।‘उजेली तिमीलाई के ल्याइदिऊँ ?’ आकर्षक उपहारको पर्खाइमा बेसेकी श्रीमतीको कथा हो । उजेली र नुरुमान समय र परिस्थिति, गरिबी र अभावका कारण परिवारबाट टाढिन्छन् । नुरुमान सोध्छ, ‘उजेली तिमीलाई के ल्याइदिऊँ ?’ तर, श्रीमान् पार्थिव शरीर भएर बन्द बाकसमा आउँछन् । कथाले वैदेशिक रोजगारीको पीडा वर्णन गर्छ ।‘किरा परेको गिदी’ स्वर्गको विज्ञान प्रयोगशालामा गिदी परीक्षण गर्दा किरा भेटिएपछि पृथ्वीलोकको मानवमा दया, करुणा, धर्म हराउँदै गएको कथा हो ।कथाहरू स्वैरकाल्पनिक भए पनि ती इतिहासबाट प्रभावित छन् । इतिहास रचेका पात्रहरूको नाम, काम, जीवन समेटिएका कथाहरूले समाजको दर्पण देखाउँछ । ‘मुनामदनको डिभोर्स पार्टी’ भित्रका कथाहरू अलौकिक, रहस्यमय, सन्देशमूलक र पठनीय छन् ।"
प्रतिरोधको सिलिदुङ,"सिली’ भनेको साकेलामा नाचिने सांस्कृतिक नृत्य भइहाल्यो । किराँत राई भाषामा दुङको अर्थ हुन्छ– समय/युग । ‘सिलिदुङ’ अर्थात् साकेलाको युग । मुन्दुममा वर्णित उँधौली र उँभौलीको याम । एउटा सांस्कृतिक चैतन्यको समय ।कवि गिलु रातोसको कवितासंग्रह ‘सिलिदुङ’ मा त्यही समयको सौन्दर्य र अविव्यञ्जना लेखिएको छ ।४५ कविता भएको संग्रहमा चार खण्ड छन्– प्रतिरोध, मिथक र अस्तित्व, चुलो र गौनसे दाइ । चौथो खण्डमा ‘देब्रे हातको पेचुरी’ शीर्षकको एउटै मात्र कविता छ, जुन कवि–चित्रकार अर्जुन खालिङमाथि लेखिएको छ । अन्य कविता भने सांस्कृतिक चिन्तनले ओतप्रोत छन् । ती कविता पढ्दा सहजै अनुमान लगाउन सकिन्छ– कवि रातोसले सांस्कृतिक प्रतिरोधका माध्यमबाट एउटा बेग्लै वैचारिकीको निर्माण गर्न खोजेका छन् ।दोस्रो र तेस्रो खण्डका अधिकांश कवितामा कविले किराँत–राई जातिको मिथक र सांस्कृतिक सौन्दर्यको पाटो उजागर गरेका छन् । फरक सभ्यताको इतिहास बोकेको मुन्दुमी पात्र, स्थान र परिवेशका माध्यमबाट समानता र सहिष्णुताको युनिभर्सल कथा भन्न खोज्नु कविको उद्देश्य हो । कथा भन्दै गर्दा कतै चर्को सुनिन्छ त कतै नरम ! कवि कतै पुर्खा सम्झेर नोस्टाल्जिक हुन्छन् त कतै मेलाङ्कोलिक । स्थानीयता, मुन्दुमी बिम्ब र उपमाले सिँगारिएका कविता पढ्दा बेग्लै स्वाद पाइन्छ ।उनका कवितामा मिलन–बिछोड, दु:ख–सुख, हाँसो–आँसु र उहापोहजस्ता सस्ता भावना मात्रै छैनन् बरु सांस्कृतिक, आर्थिक, सामाजिक र राजनीतिक पक्षले प्रेममा ल्याउने संकट र समस्याको चिरफार पनि गरिएको छ । ती कवितामा वर्गीय असमानताको कुरूप यथार्थ पनि छ, परिवर्तनको सपना पनि ।पुरातन सोचबाट निर्देशित शासन व्यवस्था र सामाजिक संरचना रहिन्जेल विभेद, शोषण र असमानता विद्यमान रहिरहन्छ । विभेद र असमानता टड्कारो रहिन्जेल प्रतिरोध जारी रहन्छ । पहिलो खण्डको प्रायः कवितामा शासक र सत्ताविरुद्ध छेडिएको त्यही प्रतिरोधी आवाज मुखरित भएको छ ।उनको कवितामा सशक्त रूपमा आएको अर्को विषय हो– ‘जनयुद्ध’ । ती कवितामा योद्धाको जिजीविषा र नेतृत्वको राजनीतिक स्खलनको मार्मिक चित्रण छ । कवि रातोसका कविता वैचारिक रूपमा सशक्त र स्पष्ट भए पनि शिल्प र शैलीका हिसाबले बहुतै नाजुक छन् ।विचारलाई सरल र कलात्मक रूपले सम्प्रेषण गर्न सुन्दर क्राफ्ट हुनु सुनमा सुगन्ध हुनु हो । तर, कवि रातोस यस विषयमा चुकेका छन् । अर्को कमजोरी भाषामा छ । उनले त्यस्तो भाषा प्रयोग गरेका छन्, जुन कविताले माग गर्दैन । कुनै कविता त पढिसक्नै गाह्रो पर्छ । केही कविता अनावश्यक लामो छ । ती कविताले पुनर्लेखन र सम्पादनको माग गर्छन् । कति कविताको शीर्षक उपयुक्त लाग्दैन ।"
फैलियो कि खुम्चियो फिल्म महोत्सव ?,"नेपालमा लामो समयदेखि टिक्न सफल कुनै महोत्सव छ भने त्यो हो– काठमाडौं इन्टरनेसनल माउन्टेन फिल्म फेस्टिभल (किम्फ) । किम्फले गत साता मात्रै २२ औं संस्करण पूरा गर्‍यो । निरन्तरताकै हिसाबले हेर्ने हो भने किम्फ नेपालमा हुँदै आएका फिल्म महोत्सवमध्ये पुरानोमा पर्छ । हुन त डकुमेन्ट्रीसम्बन्धी महोत्सव ‘फिल्म साउथ एसिया’, मानव अधिकारको मुद्दा उठाउने ‘नेपाल अन्तर्राष्ट्रिय मानव अधिकार फिल्म फेस्टिभल’, व्यावसायिक फिल्म समेट्ने ‘नेपाल अन्तर्राष्ट्रिय फिल्म फेस्टिभल’ जस्ता महोत्सव सक्रिय आयोजना भइरहेकै छन्, तर यी महोत्सवले कति औं संस्करणसम्मको यात्रा तय गर्ला ? यसबीच ‘आदिवासी जनजाति फिल्म फेस्टिभल’ र ‘एकादेशमा’ जस्ता आस गरिएका महोत्सवले बीच बाटोमै यात्रा टुंग्याए ।आखिर भइरहेका यी महोत्सव पनि कहिलेसम्म हुने हुन् ? फिल्म महोत्सवले भोगिरहेको आर्थिक चुनौती सोच्दा निर्देशक मीन भामको दिमागमा यही प्रश्न घुम्छ ! आर्थिक पक्षमा विस्तारै प्रवेश गरौं, पहिले किम्फको २२ वर्षे यात्रा नियालौं ।सन् १९९७ मा सुरु भएको नेपालको पहिलो महोत्सव फिल्म साउथ एसिया (एफएसए) हो । त्यसपछि सन् २००० मा सुरु भयो– ‘किम्फ’ । सन् २००५ सम्म यी दुई महोत्सव हिमाल एसोसिएसनअन्तर्गत हुन्थ्यो, त्यो संस्थाको तत्कालीन कार्यकारी निर्देशक थिए– वसन्त थापा । दुई वर्षको अन्तरालमा हुँदै आएको किम्फ २००७ देखि बर्सेनि हुन थाल्यो । यसबीच किम्फले सन् २००७ बाटै नेपाल प्यानारोमामार्फत युवा फिल्मकर्मीलाई प्लेटफर्म दिन थाल्यो । थुप्रै नेपाली फिल्मकर्मी यही प्लेटफर्मबाट जन्मिए । कुनै बेला यही प्लेटफर्मका लागि फिल्म बनाउन फिल्मकर्मी हानाथाप गर्थे । मीन भामको ‘बाँसुल्ली’ होस् या दीपक रौनियारको ‘चौकठी’, मीन दीपकदेखि केसाङ छेतेनहरूका लागि पहिलो प्लेटफर्म किम्फ नै बन्यो । खास अर्थमा किम्फ उमेरकै हिसाबले किशोर अवस्था पार गरेर लक्का जवान भइसक्यो । तर, के जवान किम्फको जोस/जागर, ऊर्जा र उद्देश्य अहिले पनि सुरुवाती दिनमा झैं छ ? युवा उमेरमा प्रवेश गरिरहँदा किम्फमा फक्रँदै आएको परिपक्वता के ? के लामो समय टिक्नु मात्रै कुनै महोत्सवको उपलब्धि हो ? यो समयसम्म आइपुग्दा किम्फको स्वरूप कस्तो हुनुपर्थ्यो ? यो महोत्सव कति गुणाले फराकिलो बन्नुपर्थ्यो ? अथवा बृहत्तर र गुणस्तरमा किम्फको उचाइ कति अग्लो बन्यो ? २२ औं संस्करणमा आइपुग्दा किम्फको उचाइ अग्लियो कि छोटियो ? कि यसको गरिमा हिमालमा हिउँ पग्लिएझैं पग्लियो ? समीक्षा जरुरी छ ।लामो समय महोत्सवको निर्देशक रहेका वसन्त थापा किम्फ सोचेजस्तो बृहत्तर र गुणस्तरीय बन्न नसकेको स्विकार्छन् । ‘जुन किसिमको बृहत्तर र गुणस्तरीय महोत्सव सोचेको थिएँ, त्यो भइरहेको छैन । क्वालिटीको दृष्टिले होस् या दर्शकको सहभागिताका हिसाबले, ठूला सेलिब्रेटीलाई आकर्षित गर्ने महोत्सव हुन जरुरी छ । काठमाडौंमा हुने महोत्सवमा जानैपर्छ भन्ने भाष्य विश्वमा पुर्‍याउन सक्नुपर्छ । हामीले कलाको यो सफ्ट पावरलाई विश्व बजारमा बेच्न सक्छौं,’ उनले हालै भनेका थिए ।फिल्म : बिटविन द माउन्टेन एन्ड द स्काईखासमा उनले भनेझैं अहिलेसम्म किम्फले विश्वका प्रतिष्ठित फिल्म महोत्सव कान्स, भेनिस र बर्लिनझैं विश्व बजारलाई आकर्षित गर्नुपर्थ्यो । संसारका फिल्मकर्मीमा ‘किम्फमा जसरी पनि पुग्नुपर्छ’ भन्ने भाष्य निर्माण हुनुपर्थ्यो । काठमाडौंलाई दक्षिण एसियाकै सशक्त महोत्सव हुने हबका रूपमा चिनाउनु पर्थ्यो । औंलामा गन्न सकिने मात्रै होइन, अहिलेसम्म थुप्रै प्रतिभालाई प्लेटफर्म दिँदै हुर्काउनुपर्थ्यो । प्रतिभालाई प्लेटफर्म त किम्फले दिँदै आएको छ, तर ती प्रतिभा हुर्काउने अभ्यास भएको देखिन्न । बर्लिन, लोकार्नोहरूमा फिल्मकर्मी मात्रै नभई फिल्मसँग सम्बन्धित थुप्रै विधासँग आबद्ध प्रतिभालाई हुर्काउने, मेन्टरसिप र ‘एक्सपोजर’ दिने ‘ट्यालेन्ट’ देखि ‘एकेडेमी’ जस्ता प्लेटफर्म छन् । तर, नेपालमा बर्सेनि हुँदै आइरहेका महोत्सवमा नेपाली प्रतिभा हुर्काउने भिजन नहुनु दुःख नै हो । हुन त किम्फले युवा फिल्मकर्मी लक्षित गर्दै ‘नेपाल प्यानारोमा’ त सञ्चालनमा ल्याउँदै छ । तर, त्यो प्लेटफर्मबाट एकपटक फिल्म देखाइसकेका फिल्मकर्मीलाई मेन्टरसिप दिने अथवा फलो–अपको जिम्मा कसको ? निर्देशक दीपेन्द्र लामा यस किसिमको महोत्सवले फिल्मकर्मीको काम र गतिविधिको फलोअप गर्दै यो क्षेत्रको विकास गर्नुपर्ने धारणा राख्छन् । सन् २०१५ तिर किम्फमा फिल्म देखाएका युवा निर्देशक भन्छन्, ‘हामीले त्यतिबेला वास्तवमै किम्फकै लागि डकुमेन्ट्री बनाएका थियौं । हाम्रो डकुमेन्ट्रीले राम्रै प्रतिक्रिया पायो, किम्फले हाम्रा लागि प्लेटफर्म दियो । तर त्यसपछिको हाम्रो यात्रा के ? किम्फले हामीलाई फलोअपसमेत गरेन ।’खासमा किम्फले प्लेटफर्म दिने मात्रै होइन, विश्व बजारसँग पनि फिल्मकर्मीलाई जोडिदिनुपर्छ । प्लेटफर्म मात्रै दिने अनि बजारसँग नजोडिदिने हो भने ती फिल्मकर्मी हराउँदै जान्छन् । कुनैबेला किम्फमा बलियो उपस्थिति जनाएका अधिकांश युवा फिल्मकर्मी कहाँ पुगे, उनीहरू के गर्दै छन् ? झट्ट हेर्दा किम्फ हिजो जस्तो थियो, त्योभन्दा केही माथि मात्रै उठेको देखिन्छ । वसन्तकै शब्द सापटी लिएर भन्न सकिन्छ– किम्फ बृहत्तर बन्नै सकेन । आखिर किम्फजस्तो महोत्सवलाई बृहत्तर बनाउन नसक्नु कसको कमजोरी ? राज्यको कि किम्फ अगुवाको ?फिल्म : बटरफ्लाई भूटाननिर्देशक नवीन सुब्बाका अनुसार, किम्फले पहिल्यैदेखि पर्वतको विधा समायो र व्यावसायिक फिल्मसँगको दूरी बढ्यो । खासमा यो वर्षबाट किम्फले डकुमेन्ट्री पिच गर्ने ‘डकल्याब’ सुरु गर्‍यो । तर, किम्फले यसै किसिमको कार्यशालाहरू खडा गर्दै अहिलेसम्म पर्वतकै विधामा उहिल्यैदेखि फिल्मकर्मी जन्माउन सक्थ्यो । तर, हामीकहाँ पर्वतकै विधामा कथा भन्ने निर्देशक/विज्ञ/जनशक्ति २२ वर्षमा कति जन्मिए त ? हिमालसँग जोडिएका शेर्पादेखि थुप्रै जनशक्तिलाई तालिम दिँदै पर्वत विधाका फिल्मकर्मीका रूपमा स्थापित गर्न सकिन्थ्यो । तर, त्यतातिर खासै किम्फको चासो देखिएन । दक्षिण एसिया लक्षित गर्दै सुरु गरिएको ‘डकल्याब’ यो वर्ष किम्फकै ठूलै उपलब्धि हो । दक्षिण एसियाका फिल्मकर्मीले यो पटक यो प्लेटफर्ममा डकुमेन्ट्री पिच गर्ने अनि अवार्ड जित्ने प्लेटफर्म निर्माण गर्नु किम्फको सकारात्मक पाटो हो । डकल्याब झैं पर्वतकै विधामा फिल्म निर्माण गर्ने फिल्मकर्मी जन्माउने कार्यशाला किम्फले पहिल्यै सुरु गर्नुपर्थ्यो । तर, ‘ढिलो आयो कडा आयो’ शैलीमा ‘डक ल्याब’ सुरु हुनु सुखद् पक्ष हो ।अन्तर्राष्ट्रिय विधामा यो पालि सशक्त फिल्महरू छानिएका थिए । नेपाल प्यानारोमामै पनि आशा लाग्दा नेपाली फिल्मकर्मीका फिल्म देखाइए । ‘बिट्विन द माउन्टेन एन्ड दि स्काई’ जस्तो सशक्त डकुमेन्ट्रीलाई उता अमेरिकाको हलमा प्रदर्शनरत रहँदै महोत्सवमा देखाउनु सबल पक्ष रह्यो । डकुमेन्ट्रीमा सीएनएन हिरो म्यागी डोयनको समाजसेवादेखि व्यक्तिगत अनुभूतिमार्फत परिवार, प्रेम, एकता र मेलमिलापका विभिन्न पक्ष खोतलिएका थिए । भारतबाट छनोट भएको ‘कोटुकल्ली’ होस् या फ्रान्स/पाकिस्तानको ‘सोफी लभौद’, यी फिल्ममा मानिसले आफ्नो सपना, प्रेम र चाहनाहरूमा बाँच्नका लागि कस्ता पहाडहरू उक्लनुपर्छ भन्ने बलियो अर्थसहितको प्रभावकारी कथा देखाइएका थिए । नेपालको अनकन्टार कुनै गुफामा ४७ दिन बिताएर जीवनको याचना गरिरहेको ‘आफ्टर द स्नोमेल्ट’ होस् या ‘टेन्टिगो’ मार्फत देखाउन खोजिएको लाज, मान मर्यादाभित्र लुकेको जीवन, यो पटक किम्फले समातेको ‘खण्डित आवाज, निर्मित भाष्य’ नाराजस्तै फरक आवाजसहितका फिल्महरू देखाएको थियो । ‘सवारी साहित्य’ होस् या ‘सङ्स अफ लभ एन्ड हेट’, नेपाली प्रतिभाहरूका भिन्नै आवाज र प्रयोगको साक्षी बन्यो– किम्फ । यति हुँदाहुँदै पनि किम्फ किन अझै बृहत्तर हुन सकेन त ?फिल्म : इनट्रोपीकिम्फले आफ्नो ‘मोडल’ प्रस्ट गर्न नसक्दा महोत्सवको बृहत्तर स्वरूप नदेखिएको निर्देशक सुब्बा थप्छन् । नेपाली फिल्म महोत्सवले आफूलाई बृहत्तर नै बनाउनुपर्ने बताउँछन् उनी । ‘अफ्रिकन एउटा भनाइ छ नि, बिरालोले बाघ बन्ने चाहना राख्ने हो भने मुसा खान छाड्नुपर्छ रे ! त्यसैले बजेट र जनशक्तिको अभाव होला । तर, संसारकै प्रतिष्ठित महोत्सव जत्तिकै बन्ने सपना यहाँका फिल्म फेस्टिभलले देख्नुपर्‍यो,’ सुब्बाले भने,’ किम्फलाई ठूलो बनाउने महत्त्वकांक्षा र त्यहीअनुरूपको रणनीति बनाउनुपर्छ ।’किम्फले आफूलाई बृहत्तर बनाउन नसक्दा यसको प्रभावकारिता जहींको त्यहीं रहेको धारणा राख्छन्, यो वर्ष नेपाल प्यानोरोमा अन्तर्गत नेपाली फिक्सन फिल्मको अवार्ड जितेका निर्देशक सौरभ घिमिरे । ‘जबदेखि नेपाली फिल्ममा लागियो, तबदेखि हामीले किम्फको प्रभावकारिता देख्दै आयौं । त्यतिबेला किम्फमा फिल्म हेरौं, किम्फकै लागि फिल्म बनाउँ भन्ने भएको थियो,’ घिमिरे सुनाउँछन्, ‘तर, जसरी २२ वर्षमा कुनै महोत्सवको वृद्धि विकास हुन सक्थ्यो, त्यो चाहिँ नभएकै हो ।’ यो वर्ष किम्फले नयाँ कामको थालनी पक्कै गरेको हो । पाँच महिला फिल्मकर्मीले आफ्ना फिल्मलाई कटकथाको लाइभ पिचमा सुनाउन पाए । त्यसमध्ये तीन महिलाले फिल्म निर्माणका लागि प्रि–प्रोडक्सन खर्चदेखि सहयोग पाए । ती फिल्मकर्मीका लागि किम्फ ठूलो ’‘एक्सपोजर’ बन्यो । किम्फ प्लेटफर्म त बन्यो, तर बजारसँग ती प्रतिभालाई जोडिदिने कसरी ? खासमा कान्स, भेनिस र बर्लिनजस्ता संसारका मुख्य फिल्म महोत्सवमा निर्माणाधीन फिल्मकै लागि बजार खोजिदिने थुप्रै बजारसँग सम्बन्धित प्लेटफर्म हुन्छन् । जहाँ संसारभरका फिल्मकर्मीले आफ्ना फिल्मका लागि बजार खोज्न सक्छन्, फिल्म निर्माणका लागि को–प्रोडक्सन खोज्न सक्छन् । महोत्सवले फिल्मकर्मी र बजारलाई एकै ठाउँमा ल्याउँदै सहकार्यको विकल्प देखाइदिन्छ । तर, नेपाली फिल्म महोत्सवहरू अझै पनि बजारकै सवालमा कमजोर देखिन्छ । त्यसो हुँदा विश्वका फिल्मकर्मीलाई किम्फ होस् निफ ? नेपालका कुनै महोत्सवमा हस्याङफस्याङ गर्दै आउनैपर्ने बाध्यता किन होस् ?नेपालमा महोत्सवले भोग्दै आएको ठूलो चुनौती नै आर्थिक स्रोत हो । फिल्मको अभिभावकीय संस्था ‘चलचित्र विकास बोर्ड’ ले सहयोगका नाममा केही रकम त छुट्याइदिन्छ, तर त्यो पनि ‘हात्तीको मुखमा जीरा’ सावित हुँदै आर्थिक अभावकै कारण पनि महोत्सवलाई बृहत्तर बनाउने नसकिएको महोत्सव आयोजना गर्दै आइरहेका आयोजकको भनाइ छ । आर्थिक पक्षकै कारण यो पटक किम्फ टिबेटको विवादमा तानियो । खासमा यो वर्ष किम्फले चीनसँग सहकार्य गर्दै जिझाङ प्यानारोमा सुरु गर्दा थुप्रै टिबेटियन संस्थाले यो प्यानारोमा नै हटाउनुपर्ने भन्दै विरोध गर्‍यो । खासमा चलचित्र विकास बोर्ड, सञ्चार मन्त्रालय, काठमाडौं महानगरपालिका र अन्य निजी क्षेत्रबाट पर्याप्त आर्थिक सहयोग प्राप्त गरेको भए, २२ औं वर्षमा किम्फलाई यस किसिमको प्यानोरोमा सुरु गर्नुपर्ने आवश्यकता नै हुँदैनथ्यो । यति भन्दैगर्दा फन्डिङकै कारण यस्तो सहकार्य गर्दा किम्फ सचेत नभएको देखिन्छ । ‘फ्यामिली म्यान’ बाट अडियन्स अवार्ड जितेका कलनी ग्याकन, किम्फले यस्तो विषयमा शान्ति कायम गर्न सक्नुपर्ने धारणा राख्छन् । ‘यस किसिमको महोत्सवको परिचयले निकै महत्त्व राख्छ । यस्तो महोत्सवले शान्ति कायम गरिराख्न सक्नुपर्छ । यस पटक जुन विवाद भयो त्यसमा पनि शान्ति कायम राख्नुपर्थ्यो,’ उनले भने ।"
चीनको खुनमिङमा जारी दक्षिण एक्स्पो मेलामा नेपालको उपस्थिति,"बेइजिङ — नेपालको सक्रिय सहभागिता रहने गरेको चीन-दक्षिण एसिया एक्स्पो बिहीबारदेखि चीनको दक्षिणी युनान प्रान्तको खुनमिङ सहरमा सुरू भएको छ ।सन् २०१३ मा प्रथम संस्करण आयोजना हुँदा तत्कालीन उपराष्ट्रपति परमानन्द झाले उपस्थिति जनाएको यो एक्स्पो चीनले दक्षिण एसियालाई बजार प्रवर्द्धन गर्न सुरुवात गरेको एउटा मञ्च हो । एक्स्पोसँगै २९औं खुनमिङ आयात-नियात मेला पनि जारी छ ।विगतमा उपराष्ट्रपति, सभामुख, मन्त्री लगायतको उपस्थिति रहने एक्स्पोको नवौं संस्करणमा भने नेपालबाट राजदूतको सहभागिता रह्यो । चिनियाँ राष्ट्रिय जन कांग्रेसको स्थायी समितिका उपाध्यक्ष वाङ तोङमिङले उद्घाटन समारोहमा बोल्दै दक्षिण एसियाली देशका नेता तथा व्यापारिक प्रतिनिधिहरूलाई स्वागत गरे ।उनले हालैका वर्षहरूमा चीन र दक्षिण एसियाली देशहरूले खुलापन, सहयोग र समावेशीकरणको भावनालाई पालना गरेको बताउँदै विभिन्न क्षेत्रमा व्यावहारिक सहयोगलाई गहन पारिएको, आर्थिक तथा व्यापारिक विकासको राम्रो गति कायम राखिएको र सबै देशका जनतालाई फाइदा पुग्ने परिणामहरू हासिल गरेको कुरा औंल्याए । उनले भने, ‘दुई पक्षबीचको पारस्परिक लाभदायक सहयोगले चीन र दक्षिण एसियाली जनताबीचको परम्परागत मित्रतालाई गहिरो बनाउन बलियो जग बसालेको छ । क्षेत्रीय विकासका लागि उदाहरण स्थापित गरेको छ ।’चीनले दक्षिण एसियाली देशहरूको विकाससँग आफ्नो विकासलाई अझ नजिकबाट एकीकृत गर्ने इच्छा प्रकट गर्दै वाङले शान्ति, समृद्धि, सुन्दरता र मित्रताको आधारमा चीनले निरन्तर रणनीतिक पारस्परिक विश्वास बढाउने, बहुपक्षीयताको दृढतापूर्वक रक्षा गर्ने, व्यावहारिक सहयोग, पारस्परिक सिकाइ र लाभलाई सक्रिय रूपमा अघि बढाउने सुनाए । उनले थपे, ‘छिमेकी देशहरूको लागि साझा भविष्य भएको समुदायको निर्माणलाई गर्ने र सुखद भविष्य सिर्जना गर्ने चीनको अभिलाषा हो ।’समारोहमा चीनका लागि नेपाली राजदूत कृष्णप्रसाद ओलीले सहभागिता जनाए ।ओलीले चीन र नेपालबीच दौत्य सम्बन्ध स्थापनाको भएको ७०औं वार्षिकोत्सव भएको स्मरण गर्दै व्यापार, पर्यटन, कृषि, ऊर्जा, सूचना प्रविधि, कनेक्टिभिटी, स्वास्थ्य लगायतका क्षेत्रमा चिनियाँ लगानी सहयोग अपेक्षित भएको बताए । नेपाल भूपरिवेष्ठित नभएर चीनसँगको सहकार्य भूजडित भएको भन्दै उनले पोखरा र खुनमिङ सहरबीच सहर सम्बन्ध रहेको र त्यहाँस्थित चिनियाँ नागरिकलाई नेपाल भ्रमणको निम्तो दिए ।क्षेत्रीय आदानप्रदानका लागि चीनले राम्रो मञ्च उपलब्ध गराएको भन्दै राजदूत ओलीले प्राकृतिक स्रोत, सांस्कृतिक विविधता, जीवन्त बजार तथा विशाल सम्भाव्यताका कारण दक्षिण एसियासँग सहयोग र सहकार्य बढाउनु आवश्यक रहेको चर्चा गरे ।साझा विकासका लागि एकता र सहयोग भन्ने नाराका साथ नवौं चीन-दक्षिण एसिया एक्स्पो जुन १९ तारिखदेखि २४ तारिखसम्म जारी रहनेछ । चीनको वाणिज्य मन्त्रालय र युनान प्रान्तीय जनसरकारले संयुक्त रूपमा आयोजना गरेको यो गतिविधि नै चीन र दक्षिण एसियाली देशहरूबीचको महत्त्वपूर्ण आर्थिक र व्यापारिक आदानप्रदान गतिविधिमध्ये एक हो । अफगानिस्तान, भुटान, बंगलादेश, लाओस, म्यानमार, माल्दिभ्स, श्रीलंका, युएई भियतनाम लगायत देशहरूले विभिन्न मञ्च तथा प्रदर्शनीमा भाग लिएको एक्स्पोमा नेपालबाट १२० भन्दा बढी प्रदर्शकहरूले सहभागिता जनाएका छन् ।मेलाका कूल १७ पेभेलियनमा राखिएका १२ सय स्टलमध्ये १२० स्टलमा नेपाली व्यवसायीले हस्तकला, बुद्ध मूर्ति, चिया, कफी, पस्मिना, काष्ठकला, मूर्तिकला, थाङ्का, नेपाली कागजका उत्पादन, रुद्राक्ष, बुद्धचित्त, जडीबुटी लगायतका वस्तुहरू प्रदर्शनीमा राखेका छन् । हस्तकलात्मक वस्तुहरुको महत्त्व घट्दै गएको र नेपालको राजनीतिक तहबाट पनि बेवास्ता हुँदै आएकाले पहिलेको तुलनामा व्यापारिक सरगर्मी कम भएको प्रदर्शनमा सहभागी युनाइटेड ह्यान्डीक्राफ्ट इन्डस्ट्रिजका सुरेश ढकालले कान्तिपुरसँग बताए । उनले भने, ‘नेपालको नयाँ उत्पादन नै केही भएन । त्यसमाथि राजनीतिक वातावरणले पनि प्रभाव पारेको छ ।’नेपालबाट पनि प्रदर्शनीप्रति खासै चासो नदेखाइएकोमा उनले खल्लो लागेको बताए । हरेक देशका प्रतिनिधिहरूले आआफ्ना स्टलमा पुगेर हौसला बाँड्दै हिँडेको भन्दै उनले भने, ‘प्रदर्शनीमा सबैभन्दा ठूलो ४ वटा कक्ष मेरै छन्, तर कुनै नेपाली विशिष्ट पाहुनाको अनुहार देखिएको छैन ।’प्रदर्शनको पहिलो दिन सीमित अवलोकनकर्ताले मात्रै प्रवेश पाएको, दोस्रो दिन वर्षा भएकोले शनिबार वा आइतबारको बिदामा व्यापार बढ्ने आसमा उनी छन् ।प्रथम एक्स्पो २०१३ मा उपराष्ट्रपति झा, २०१४ मा प्रधानमन्त्री सुशील कोइराला, २०१५ मा वाणिज्यमन्त्री सुनीलबहादुर थापा, २०१६ मा उपराष्ट्रपति नन्दबहादुर पुन, सन् २०१७ मा बाह्य मुलुक अन्तर्गत काठमाडौंमा, २०१८ मा पुनः पुन, २०१९ २०२३ मा रामसहायप्रसाद यादवले, २०२४ मा राष्ट्रिय सभाकी उपाध्यक्ष विमला घिमिरेले भाग लिएकी थिइन् । बाह्य मुलुक र कोरोना महामारी बाहेक प्रायः सबैजसो एक्स्पोमा नेपालको उच्च सहभागिता रहने गरेको नेपाल-चीन कार्यकारी परिषद्का अध्यक्ष अनुपरञ्जन भट्टराईले स्मरण गरे ।चाइना डेलीका अनुसार बिहीबारदेखि चीनको दक्षिण पश्चिममा जारी एक्स्पोका विभिन्न फोरममा ७३ देश, क्षेत्र र अन्तर्राष्ट्रिय संस्थाका प्रतिनिधिहरूका साथै २,५०० भन्दा बढी उद्यमहरूको सहभागिता छ।"
बेइजिङमा चीन-नेपाल सगरमाथा साहसिक पर्यटन तथा संस्कृति कार्निभल,"बेइजिङ — विश्वको सर्वोच्च शिखर सगरमाथाका चिनियाँ आरोहीहरूले हिमालमा बढ्दो प्रदूषण तथा अनियन्त्रित भीडभाडप्रति चिन्ता प्रकट गरेका छन् । बेइजिङस्थित नेपाली राजदूतावासले आयोजना गरेको चीन-नेपाल सगरमाथा साहसिक पर्यटन तथा संस्कृति कार्निभल-२०२५ मा सहभागी पर्वतारोहीहरूले आफ्नो हिमाल आरोहणको अनुभव सुनाउँदै जलवायु परिवर्तनका कारण पग्लँदो हिउँ र बढ्दो प्रदूषणतर्फ नेपाल सरकारले ध्यान दिनुपर्ने सुझाव दिए ।चीनको शनचन माउन्टेनियरिङ तथा आउटडोर स्पोर्ट्स् एसोसियसन र द पेलिओटसँग मिलेर नेपाली दूतावासले ३ जना नेपाली र ७० भन्दा बढी चिनियाँ पर्वतारोहीहरूलाई आमन्त्रण गरेको थियो । कार्यक्रममा नेपालको परम्परागत संस्कृति झल्किने विशेष प्रस्तुती गराइएको थियो । चीनमा अध्ययनरत विभिन्न विद्यार्थीहरूको समूहले नेपाली मौलिक गीतसंगीतमा परम्परागत नृत्य देखाए । समता बज्राचार्य, अनुश्री कुइँकेल, चेतना तिवारी, यशस्वी बज्राचार्य, श्रेया बेलबासे र आर्जु खड्काले स्वागत नृत्य देखाएपछि नेपालबाट संस्कृति, पर्यटन तथा नागरिक उड्ययनमन्त्री बद्री पाण्डेले भिडियो सन्देश पठाए ।चीनका लागि नेपाली राजदूत कृष्णप्रसाद ओली र भिडियोमार्फत् नेपालका लागि चिनियाँ राजदूत छन सोङले नेपाल-चीन मित्रता र पर्यटकका लागि नेपालको हिमाली पर्यटन तथा हिमाली आकर्षणबारे चर्चा गरे । कार्यक्रममा बान्के फाउन्डेसन तथा डीप-रक् ग्रुपका मानार्थ अध्यक्ष एवं संस्थापक वाङ् श्ले सम्बोधन गरे भने राजदूत ओलीले तयार पारेको गीत ‘हिमालय’ प्रस्तुत गरिएको थियो । नेपाल पर्यटन बोर्डकी वरिष्ठ प्रबन्धक अर्चना केसीले प्रस्तुति दिइन् भने ‘नेपाल की छोरी हुँ म’ बोलको सांस्कृतिक नृत्यमा सबिना गोपालीले नेपाली दूतावासदेखि केही मिटरको दूरीमा रहेको फोर सिजन होटलको हल तताइदिइन् ।कार्यक्रममा चिनियाँ तथा नेपाली पर्वतारोहीहरुले आफ्नो यात्रा अनुभव सुनाउनुका साथै नेपालको पर्वतारोहण पर्यटनका संभाव्यताबारेमा जानकारी दिए । कार्यक्रममा भाग लिनका लागि नेपालबाट चर्चित आरोही पूर्णिमा श्रेष्ठ सहित मिङ्मा शेर्पा र मिङ्मा जी बेइजिङ आएका थिए ।एकै सिजनमा तीन पटक सर्वोच्च शिखर सगरमाथा आरोहण गरेकी पर्वतारोही तथा पत्रकार पूर्णिमा श्रेष्ठले सगरमाथासहित विश्वका विभिन्न हिमाल आरोहण गरिसकेकी छन् । कार्यक्रम अवधिमा ३ जना नेपाली पर्वतारोहीका साथै ७० जना चिनियाँ आरोही र पेलिओट अध्यक्ष, शनचन माउन्टेनियरिङ तथा आउटडोर स्पोर्टस् सम्बद्ध पदाधिकारीहरूलाई सम्मान गरिएको थियो ।सांस्कृतिक मारुनी नृत्य ‘वारि तुँवालो पारी तुवाँलो’बाट अम्बिका घिमिरेले दर्शकको मन जितेकी थिइन् भने इसिमोड र सगरमाथा प्रदूषण नियन्त्रण समितिले तयार पारेको ‘सेभ द स्नो’ विषयक घोषणा जारी गरियो । साथसाथै इसिमोडका पेमा ग्यात्सो डीजी, एसपीसीसीका छिरिङ शेर्पालगायतले भिडियो सन्देश दिए । पर्वतारोहीका भिडियो वृत्तचित्र पनि सो अवसरमा देखाइएको थियो ।"
बेइजिङस्थित श्वेत चैत्यमा सांस्कृतिक सप्ताह,"बेइजिङ — नेपाल-चीन दौत्य सम्बन्ध स्थापनाको ७०औं वर्षगाँठ एवम् चिनियाँ सांस्कृतिक सम्पदा दिवसको उपलक्ष्यमा बेइजिङस्थित अरनिकोकृत श्वेत चैत्य परिसरमा शनिबारदेखि सांस्कृतिक सप्ताह सुरू भएको छ ।बेइजिङस्थित नेपाली राजदूत कृष्णप्रसाद ओली, बेइजिङ नगर सम्पदा विभाग, क्यापिटल सङ्ग्रहालय र श्वेत चैत्य व्यवस्थापन कार्यालयका पदाधिकारीहरु लगायतले संयुक्त रुपमा सांस्कृतिक सप्ताहको सुरूवात गरेका छन् ।कार्यक्रमलाई सम्बोधन गर्दै चीनका लागि नेपाली राजदूत ओलीले सांस्कृतिक प्रदर्शन र आदानप्रदानले नेपाल चीन साझा सांस्कृतिक सम्पदाहरूलाई अझ समृद्ध बनाउने विश्वास प्रकट गरे । उनले भने, ‘यसले हाम्रो पारस्परिक समझदारी र सद्भावनालाई बढावा दिनेछ र युवा पुस्ताहरूमा मित्रतालाई अगाडि बढाउनेछ ।’नेपाल र चीनबीचको पुरानो सामाजिक-सांस्कृतिक र जनस्तरीय सम्बन्धलाई सम्बोधन गर्ने ऐतिहासिक स्मारकहरूमध्ये १३औं शताब्दीमा नेपाली वास्तुकार अरनिकोले बनाएको श्वेत चैत्य र शान्सी प्रान्तको माउन्ट वुथाईमा रहेको चैत्य युगौंदेखि दुई देशबीचको आत्मीयताको गाथा भएको राजदूत ओलीले बताए ।नेपाल र चीन बीचको मित्रता शान्तिपूर्ण सहअस्तित्वका पाँच सिद्धान्तमा आधारित रहेको भन्दै राजदूत ओलीले नेपाल सधैं एक-चीन नीतिमा प्रतिबद्ध रहेको सुनाए ।पाँचौं शताब्दीमा चिनियाँ भिक्षुहरू फा सियान र सुआन चाङले हिमालय पार गरेको र नेपाली विद्वान बुद्धभद्रले चीन यात्रा गरेको स्मरण गर्दै उनले राजकुमारी भृकुटीको तिब्बत साइनो चीन नेपाल जोड्ने अर्को अध्याय भएको चर्चा गरे ।ऐतिहासिक सांस्कृतिक अन्तरक्रियाहरूमा आधारित भएर कनेक्टिभिटी, पर्यटन, शैक्षिक आदानप्रदानका क्षेत्रहरू विस्तृत भएको बताउँदै ओलीले भने, ‘बेल्ट एन्ड रोड इनिसिएटिभ र ग्लोबल डेभलपमेन्ट इनिसिएटिभमा नेपालको समर्थनले हाम्रो सम्बन्धलाई अझ सुदृढ बनाएको छ । चीनले नेपाललाई एक विश्वसनीय मित्र र लामो समयदेखिको विकास साझेदारको सहयोग गरेको छ ।’काठमाडौंबाट भिडियो सन्देश जारी गर्दै चिनियाँ राजदूत छन सुङले सन् २०२५ मा चीन र नेपालबीच कूटनीतिक सम्बन्ध स्थापना भएको ७०औँ वर्षगाँठ हुनुका साथै आपसी सम्बन्ध मजबुत रहेको चर्चा गरे । दुई सभ्यताहरूबीचको आदानप्रदान र पारस्परिक सिकाइलाई प्रवर्द्धन गर्न, जनता-जनताबीचको आदानप्रदानलाई विस्तार गर्न र हिमालयपारिको चीन-नेपाल मित्रतालाई नयाँ उचाइमा पुर्‍याउन यस्ताखालका कार्यक्रम विशेष उपयोगी हुने पनि उनको धारणा थियो ।कार्यक्रममा नेपाली दूतावासकी मिनिस्टिर रोशन खनाल, प्रथम सचिव मनहरी दंगाल लगायत पदाधिकारीहरू, काम वा अध्ययनका सिलसिलामा यहाँ रहेका नेपालीहरू तथा बेइजिङ नगरपालिकाका सम्पदा संस्कृति हेर्ने निकायका जिम्मेवार व्यक्तिहरू, कार्यक्रममा भाग लिन आएको रोटरी क्लब अफ भादगाउँका प्रतिनिधिहरू लगायतको उपस्थिति थियो ।नेपाली दूतावासकी कन्सुलर सबिता नकर्मीले नेपालमा पर्यटन अवसर विषयक प्रस्तुति दिएकी थिइन् । चीन नेपालमा पर्यटक पठाउने दोस्रो ठूलो मुलुक भएको चर्चा गर्दै नकर्मीले नेपालको साहसिक, आध्यात्मिक तथा जैविक विविधतायुक्त पर्यटनले चिनियाँहरूको मन जित्नेमा दुई मत नरहेको बताइन् ।चीनमा जुन महिनामा सांस्कृतिक तथा प्राकृतिक सम्पदा दिवस मनाउने गरिन्छ । यसै सन्दर्भमा चीनका विभिन्न स्थलहरूले भव्य सांस्कृतिक गतिविधिहरूको आयोजना गर्छन् । बेइजिङ महानगरको सम्पदा ब्यूरोका साथै क्यापिटल सङ्ग्रहालय र श्वेतचैत्य व्यवस्थापन कार्यालय लगायतको सहकार्यमा सन् २०२५ बेइजिङ ह्वाइट प्यागोडा कल्चरल विक' कार्यक्रमको श्रृंखला जुन १४ देखि जुन २० सम्म बेइजिङ ह्वाइट प्यागोडा टेम्पलमा जारी रहनेछ ।कार्यक्रममा रोटरी क्लब अफ भादगाउँले उपहार स्वरुप स्वयम्भू चैत्य प्रदान गरेको थियो । स्वयम्भूको हस्तान्तरण गर्दै क्लबकी अध्यक्ष उमा कार्कीले नेपाल चीन सम्बन्ध थप प्रगाढ बन्ने विश्वास व्यक्त गरिन् । बुद्धले देखाएको बाटो अनुरुप दया, क्षमा, विश्वास र बुझाइ पनि आगामी दिनमा बढ्दै जाने उनको विश्वास थियो ।यस सांस्कृतिक सप्ताहमा प्रमुख पाँच खण्डहरू रहने जनाइएको छ । उद्घाटन समारोहपछि विशेष प्रदर्शनी, सांस्कृतिक अन्तर्क्रियाहरू, प्रदर्शनीलगायत १० भन्दा बढी सांस्कृतिक गतिविधि रहेको आयोजकले जानकारी दिएको छ ।"
पेरिसमा मनाइयाे कुमारीको रथ र लाखे नृत्यसहित नेपाली मेला,"काठमाडौँ — नेपालका विभिन्न जनजातिको वेशभूषा तथा संस्कृति झल्काउने नृत्य प्रदर्शन र विभिन्न नेपाली परिकारसहित पेरिसमा २०औं नेपाली मेला आयोजना गरिएको छ ।पेरिसको ब्वा द भाँसेन पार्कस्थित बुद्धको विशाल मूर्ति रहेको पार्कमा नेपाली सांस्कृतिक गृहले नेपालको प्रचार–प्रसार गर्न मेला आयोजना गरेको हो । शनिबार र आइतबार चलेको मेलामा नेपालीलगायत सयौं फ्रान्सेली सहभागी भए ।काठमाडौं उपत्यकाको मौलिक पर्व कुमारीको रथका साथै लाखे नाचले नेपाली र फ्रान्सेलीलाई विशेष आकर्षण गर्‍यो । मम, पानी रोटी, दालभात, सेलरोटी, चनाचटपटे, पकाउडा, लड्डु, पानीपुरी, अचारलागयत नेपाली परिकारले नेपालको यात्रा सम्झाएको फ्रान्सेलीहरुले बताए । नेपालका विविध क्षेत्रको प्रवद्र्धन र पर्यटनको प्रचार गर्न नेपालबारे विशेष विज्ञाता हासिल गरेका फ्रान्सेली र नेपालीले तामाङ संस्कृति, रोल्वालिङ क्षेत्र, नेपालको भूकम्पीय जोखिम, नेवारी संस्कृति, समुदायलगायत आधा दर्जनभन्दा बढी विषयमा प्रस्तुति दिए ।डोको, खर्पन, डालो, ढिकी, चर्खे पिङ, खाद्य सामग्रीलगायत नेपालका विभिन्न हस्तकलाका सामग्री प्रदर्शन र बिक्री गरिएको थियो । ‘भित्र झट्ट पस्दा त मलाई नेपालको कुनै गाउँ पसे जस्तो अनुभव भयो,’ सात पटका नेपाल भ्रमण गरेका फ्रान्सेली पत्रकार माथ्यु आलेख्जेन्डरले कान्तिपुरसित भने ।तामाङ सेलो, झ्याउरे, लोकगीतलगायत दर्जनौं गीतमा देखाइएको नृत्यले फ्रान्सेलीलाई विशेष आकर्षण गरेको थियो । साँझ सुकर्म सांगीतिक समूहले सांगीतिक साँझसमेत आयोजना गरेको थियो ।पेरिसस्थित नेपाली राजादूत सुधीर भट्टराईले नेपाली मेलाको उद्घाटन गर्दै नेपालमा १४२ जातजाति रहेको र त्यति नै भाषा बोलिने भएकाले पर्यटकका लागि विश्वमै एक आकर्षक थलोका रुपमा रहेको दाबी गर्दै फ्रान्सेलीहरुलाई नेपाल घुम्न आग्रह गरे। नेपालको भौगोलिक, सामाजिक, सांस्कृतिका विविधता र नेपालीले गर्ने अतिथि सत्कार विश्वकै अब्बल र अनुपम रहेको उनको भनाइ छ ।नेपाल, नेपाली संस्कृति र सम्पदाको प्रचारप्रसार गर्न र आफ्नो संस्कृति बालबालिकामा पुस्तान्तरण गर्न पनि मेला आयोजना गरिएको नेपाली सांस्कृतिक गृहका अध्यक्ष नन्द कुमार थेबेले कान्तिपुरलाई बताए ।"
पेरिसमा कुमारीको रथ र लाखे नृत्यसहित नेपाली मेला [तस्बिरहरु],"पेरिस — नेपालका विभिन्न जनजातिको भेषभूषा तथा संस्कृति झल्काउने नृत्य प्रदर्शन र विभिन्न नेपाली परिकारसहित पेरिसमा २० औँ नेपाली मेला सुरु भएको छ ।पेरिसको ब्वा द भाँसेन पार्कस्थित बुद्धको विशाल मूर्ति रहेको पार्कमा नेपाली सांस्कृतिक गृहले नेपालको प्रचारप्रसार गर्न यो मेला आयोजना गरेको हो । शनिबारदेखि दुई दिनसम्म चल्ने मेलामा सयौँ फ्रान्सेली लगायत नेपाली सहभागी भएका छन् ।काठमाडौं उपत्यकाको मौलिक पर्व कुमारीको रथका साथै लाखे नाचले नेपाली र फ्रान्सेलीलाई विशेष आकर्षण गर्‍यो । मम, पानी रोटी, दालभात, सेलरोटी, चनाचटपटे, पकाउडा, लड्डु, पानीपुरी, अचार लगायतका नेपाली परिकारले नेपालको यात्रा सम्झाएको फ्रान्सेलीहरूले बताए ।नेपालका विविध क्षेत्रको प्रवर्द्धन र पर्यटनको प्रचार गर्न नेपालबारे विशेष विज्ञाता हासिल गरेका फ्रान्सेली र नेपालीले तामाङ संस्कृति, रोल्वालिङ क्षेत्र, नेपालको भूकम्पीय जोखिम, न्यूआर संस्कृति र समुदायलगायत आधा दर्जनभन्दा बढी विषयमा प्रस्तुति गरेका थिए ।डोको, खर्पन, डालो, ढिकी, चर्खे पिङ, नेपालको खाद्य सामग्री लगायत नेपालका हस्तकलाका सामग्री प्रदर्शन र बिक्री गरिएको थियो । 'भित्र झ्वाट्ट पस्दा त मलाई नेपालको कुनै गाउँ पसेजस्तो अनुभव भयो' सात पटक नेपालको भ्रमण गरेका फ्रान्सेली पत्रकार माथ्यु आलेख्जेन्डरले कान्तिपुरसित भने ।तामाङ सेलो, झ्याउरे, लोक गीतलगायतका दर्जनौँ गीतमा देखाइएको नृत्यले फ्रान्सेलीहरूलाई विशेष आकर्षण गरेको थियो । साँझ सुकर्म सांगितिक समूहले सांगितिक साँझ आयोजना गरेको थियो ।नेपाली मेलाको उद्घाटन गर्दै पेरिसस्थित नेपाली राजदूत सुधीर भट्टराईले नेपालमा १४२ जनजाति समुदाय रहेको र १२४ भाषा बोलिने भएकाले पर्यटकहरूका लागि विश्वमै एक आकर्षण थलोका रूपमा रहेको भन्दै फ्रान्सेलीहरूलाई नेपाल घुम्न निम्ता गरे । उनले नेपालको भौगोलिक, सामाजिक, सांस्कृतिक विविधता र नेपालीले गर्ने अतिथि सत्कार विश्वकै अब्बल र अनुपम रहेको उल्लेख गरे ।नेपाल, नेपाली संस्कृति र सम्पदालाई प्रचारप्रसार गर्न र आफ्नो संस्कृति यहाँ जन्मेहुर्केका बालबालिकामा पुस्तान्तरण गर्न पनि यो मेला आयोजना गरिएको नेपाली सांस्कृतिक गृहका अध्यक्ष नन्दकुमार थेबेले कान्तिपुरलाई बताए । मेला आइतबार साँझसम्म चल्ने छ ।"
बग्दादमा राहदानी शिविर,"काठमाडौँ — नेपाली दूतावासले इराकको राजधानी बग्दादस्थित जादुयामा चार दिने राहदानी शिविर आयोजना गरेको छ । शिविरमा ४७ जना नेपालीको राहदानी नवीकरण गरिएको थियो । राहदानीको म्याद समाप्त भएकालाई नेपाल फर्कनको यात्रा अनुमति जारी गरिएको थियो ।इराकको मामिला हेर्ने कुवेतस्थित नेपाली दूतावासले शिविरका लागि प्रथम सचिव प्रेमराज गौतम र तृतीय सचिव नविन पराजुलीलाई बग्दाद पठाइएको थियो ।गैरआवासीय नेपाली संघ, इराकको समन्वयमा राहदानी शिविर आयोजना गरिएको थियो । एनआरएनए इराकले राहदानी शिविरका लागि दूतावासबाट टोली पठाइदिएकोप्रति परराष्ट्रमन्त्री आरजु राणा देउवा, राजदूत घनश्याम लम्सालप्रति आभार व्यक्त गरेको छ ।"
पेनाङमा राहदानी र कन्सुलर शिविर,"काठमाडौँ — मलेसियास्थित नेपाली दूतावासले पेनाङमा जेठ २४ र २५ गते राहदानी र  कन्सुलर शिविर गर्ने भएको छ । दूतावासले राहदानी नवीकरण गर्नका लागि अग्रिम रुपमा राहदानीको आवेदन फारम भर्न अनुरोध गरेको छ ।दूतावासले शिविरमा राहदानी नवीकरण, राहदानी संकलन र श्रमसम्बन्धी समस्या सुनुवाइ हुने जनाएको छ । पुरानो राहदानी नवीकरण गर्न २४० रिंगिट र हराएको, नासिएको, च्यातिएको राहदानी नवीकरण गर्न ३६० रिंगिट शुल्क लाग्ने दूतावासले जनाएको छ ।पेनाङबाट क्वालालम्पुरस्थित नेपाली दूतावास करिब ३ सय ५० किलोमिटर टाढा छ । दूतावासले पेनाङ क्षेत्रमा काम गर्ने नेपाली श्रमिकलाई राहदानी र श्रमसम्बन्धी समस्या सुनुवाइ गर्न पेनाङमा घुम्ती शिविर आयोजना गरिएको जनाएको छ ।"
एनआरएनए दक्षिण अस्ट्रेलिया संयोजकमा खरेलको उम्मेदवारी घोषणा,"काठमाडौँ — गैरआवासीय नेपालीहरुको संस्कृति संरक्षण र प्रवर्द्धनलाई मुख्य एजेन्डा बनाउँदै देवेन्द्र खरेलले गैरआवासीय नेपाली संघ (एनआरएनए) दक्षिण अस्ट्रेलियाको संयोजक पदमा औपचारिक उम्मेदवारी घोषणा गरेका छन् ।सन् २०२५–२०२७ कार्यकालका लागि २६ जुलाईमा मतदान हुँदै छ । उम्मेदवारी घोषणा गर्दै खरेलले आफ्नो प्राथमिकता एनआरएन समुदायभित्र नेपाली भाषा, कला, रीतिरिवाज र मौलिक पहिचानलाई जीवित राख्ने रहेको बताएका छन् । ‘संस्कृति हाम्रो असली पहिचान हो । नयाँ पुस्ताले हाम्रो भाषा बिर्संदै छन्, संस्कारबाट टाढिँदै छन्,’ खरेलले भने, ‘एनआरएनए नेपालबाट भर्खर आएकाको मात्र संस्था कदापि हुनु हुँदैन । एनआरएनए हाम्रा दोस्रो–तेस्रो पुस्ताको पनि अभिभावक हुनुपर्छ । त्यसका लागि नयाँ पुस्तालाई हामीले हाम्रो नेपाली संस्कृतिको पहिचान गराइरहनुपर्छ ।’रजिस्टर्ड नर्स पेसाका खरेल २०२१ देखि एनआरएनए दक्षिण अस्ट्रेलियामा पब्लिक अफिसरका रुपमा सक्रिय छन् । नेपाली पाठशाला एडिलेडका उपाध्यक्ष समेत रहेका उनीसँग सांस्कृतिक संरक्षण, शिक्षा, मानसिक स्वास्थ्य र संस्थागत सहकार्यका क्षेत्रमा समेत काम गरेको अनुभव छ ।"
गोर्खा कप ‘ड्रिम टिम’ को पोल्टामा,"लन्डन — बेलायतको अल्डरसटस्थित क्वीन्स एभिन्यू स्पोर्ट्स फिल्डमा आयोजित गोर्खा कपको २३औँ संस्करणमा ‘ड्रिम टिम’ च्याम्पियन बनेको छ।नेपाली समयअनुसार आइतबार मध्यरात सम्पन्न प्रतियोगिताअन्तर्गत फाइनल खेलपछिको टाइब्रेकरमा मेनतर्फ ड्रिम टिमले गुरुजी इलियट टिमलाई ४–२ गोलले पराजित गरेको हो।निर्धारित समयमा १–१ गोलको बराबरीपछि थप समय खेलाइएको थियो। थप समयमा गोल हुन नसकेपछि खेल टाइब्रेकरमा पुगेको हो। पेनाल्टीमा चम्किएको नेपाल ड्रिम टिमले गोर्खा कपअन्तर्गत मेन टिमको उपाधिसँगै ३ हजार पाउन्ड, ट्रफी र प्रमाणपत्र प्राप्त गरेको छ। रनरअप गुरुजी इलियट टिमले १ हजार ८ सय पाउन्ड, ट्रफी र प्रमाणपत्र प्राप्त गरेको छ।मेन टिमतर्फ बेस्ट म्यानेजर नेपाल ड्रिम टिमका शक्थिम चेम्जोङ घोषित भए। बेस्ट प्लेयरको उपाधि नेपाल ड्रिमकै ईश्वर गुरुङले प्राप्त गरे। सर्वाधिक गोलकर्ताको उपाधि गुरुजी इलियटका रोबेल नाल्बोले पाएका हुन्।भेट्रानतर्फ हिमालयन एफसी विजेता बन्दै नगद १ हजार ५ सय पाउन्ड, ट्रफी र प्रमाणपत्र प्राप्त गर्न सफल भयो। रनरअप इन्टेक २००० ले १ हजार पाउन्ड, ट्रफी र प्रमाणपत्र प्राप्त गर्‍यो। फाइनलमा ४–० गोलको फराकिलो अन्तरले हिमालयन एफसी भेट्रान विजेता बनेको हो।भेट्रानतर्फ बेस्ट म्यानेजर हिमालयन एफसीका कुमार थापा बने। सर्वाधिक गोलकर्ता हिमालयन एफसीकै डा. सन्दीप गुरुङ भए। बेस्ट प्लेयरको उपाधि हिमालयन एफसीका खुम गुरुङले प्राप्त गरे।महिला तर्फ रन्डर बोल्ट्स एफसी तामाङ समाज युकेलाई ३–० गोलको फराकिलो अन्तरले पराजित गर्दै विजेता बन्यो। रन्डर बोल्ट्सले ६ सय पाउन्ड, ट्रफी र प्रमाणपत्र प्राप्त गर्‍यो। उपविजेता तामाङ समाजले ४ सय पाउन्ड, ट्रफी र प्रमाणपत्र प्राप्त गरेको छ। महिलातर्फ बेस्ट प्लेयरको उपाधि गरिमा राईले प्राप्त गरिन्।यस वर्ष गोर्खा कपमा मेनतर्फ ३२, भेट्रानतर्फ १६ र महिलातर्फ २ टिम गरी ५० टिम सहभागी भएका थिए। ‘फुटबल लिजेन्ड अफ गोर्खा कप’ को उपाधि लोकप्रसाद चेम्जोङ धनकुटेलाई प्रदान गरिएको छ। आयोजक तमू धींले पहिलोपटक यो उपाधि प्रदान गरेको जनाएको छ।विजेता र उपविजेतालाई तमू धीं यूकेका अध्यक्ष जुमकाजी गुरुङ, बेलायतका लागि नेपाली राजदूत चन्द्रकुमार घिमिरे, रसमोर बरो काउन्सिलका मेयर क्यालोन स्टिवर्ट, सो क्षेत्रका सांसद एलेक्स बेकर, फुटबलर सावित्रा भण्डारी र प्रायोजकहरूद्वारा पुरस्कार वितरण गरिएको थियो।"
साउदीको निर्माण क्षेत्रमा १ लाख ३३ हजार कम्पनी सक्रिय,"काठमाडौँ — साउदी अरबको निर्माण क्षेत्रमा १ लाख ३३ वटा रोजगारदाता कम्पनी मार्फत १६ लाख आप्रवासी श्रमिक काम गरिरहेको साउदी सरकारले जनाएको छ । त्यसमा नेपाली श्रमिकको हिस्सा भने खुलाइएको छैन ।साउदीमा जारी ‘विश्व आयोजना व्यवस्थापन मञ्च (जीपीएमएफ)मा सम्बोधन गर्दै साउदीका नगरपालिकामन्त्री माजिद अल–हज्जलले साउदीको एकीकृत सहरी विकासलाई सहयोग गर्न १ लाख ३३ वटा कम्पनीले काम गरिरहेको वताए ।उनले निर्माण क्षेत्रमा आबद्ध भएका १६ लाख श्रमिकले साउदी सरकारको २०३० को योजनालाई कार्यान्वयन गर्न मद्दत पुगिरहेको बताए । ‘साउदीको आर्थिक, सामाजिक र विकासलाई अगाडि बढाउन हामीले एउटा मार्गचित्र बनाएका छौं । त्यसलाई सहयोग पुगिरहेको छ,’ उनले भने ।"
पूर्वाञ्चल विश्वविद्यालयको रजिस्ट्रारमा मिश्र नियुक्त,"काठमाडौँ — प्रधानमन्त्री केपी शर्मा ओलीले पूर्वाञ्चल विश्वविद्यालयको रिक्त रजिस्ट्रार पदमा प्राध्यापक कल्याणी मिश्र त्रिपाठीलाई नियुक्त गरेका छन् ।विश्वविद्यालयका कुलपतिसमेत रहेका प्रधानमन्त्री ओलीले उपकुलपति प्राध्यापक बिजुकुमार थपलियाको सिफारिसमा विश्वविद्यालयको ऐन, २०५० बमोजिम लमजुङ घर भई हाल चितवन निवासी मिश्रलाई आज नियुक्त गरेका हुन् ।मिश्रले बागवानी विषयमा त्रिभुवन विश्वविद्यालयबाट सन् २०१६ मा विद्यावारिधि गरेकी थिइन् । उनी विभिन्न अनुसन्धान र प्रकाशन कार्यमा पनि संलग्न छन् ।"
काठमाडौं विश्वविद्यालयका ११२९ विद्यार्थी दीक्षित,"काठमाडौँ — काठमाडौं विश्वविद्यालयको ३०औं दीक्षान्त समारोहको दोस्रो चरणमा १,१२९ जना विद्यार्थी दीक्षित भएका छन्  । शुक्रबार विश्वविद्यालयको केन्द्रीय परिसर, धुलिखेलमा आयोजित दीक्षान्त समारोहमा उनीहरूलाई उपाधि प्रदान गरिएको हो ।समारोहमा उत्कृष्ट नतिजा हासिल गर्ने विद्यार्थीलाई प्रधानमन्त्री तथा विश्वविद्यालयका कुलपति केपी शर्मा ओलीले स्वर्ण पदक प्रदान गरेका थिए । दीक्षित तथा स्वर्ण पदक प्राप्त गरेका विद्यार्थीलाई बधाई तथा शुभकामना दिँदै उनले विश्वविद्यालयबाट प्राप्त शिक्षालाई व्यवहारमा उतार्न आग्रह गरे । ‘विश्वविद्यालयमा प्राप्त शिक्षाको सही सदुपयोग गर्नुहोस्, नवप्रवर्तनको क्षेत्रमा उपयोग गर्नुहोस्,’ उनले भने, ‘देश र समाजका लागि सदैव सकारात्मक काम गर्नुहोस् ।’विद्यार्थीलाई सैद्धान्तिक शिक्षासँगै व्यवहारिक शिक्षाको पनि आवश्यकता रहेको उनले बताए । ‘विश्वविद्यालयमा आर्जन गरेको ज्ञानलाई अब व्यवहारमा उतार्ने समय आएको छ,’ उनले भने, ‘यहाँसम्मको अध्ययनपछि अब आफ्नै व्यवहारबाट धेरै कुरा सिक्दै जानुपर्छ ।’ व्यक्तिलाई उसको शैक्षिक योग्यताले मात्र होइन, व्यवहारले चिनाउने भएकाले सफलताको आधार पनि व्यवहार नै हुने उनको भनाइ थियो । त्यसैले व्यवहारिकता र व्यवहारिक शिक्षा अत्यावश्यक भएको उनले उल्लेख गरे ।काठमाडौं विश्वविद्यालय (केयू) का उपकुलपति प्रा. अच्युत वाग्लेले नेपालको उच्च शिक्षामा केयूले पुर्‍याउँदै आएको योगदानको राज्यले अझैसम्म समुचित मूल्याङ्कन नगरेको गुनासो गरे । उनका अनुसार, केयूले प्रत्येक वर्ष हजारौं प्रतिभालाई विदेश पलायनबाट रोक्दै अनुसन्धान र नवप्रवर्तनको संस्कार विकास गर्दै आएको छ । तर ग्रीन हाइड्रोजनको व्यावसायिक उत्पादन, केयूलाई ‘राष्ट्रिय उत्कृष्टता केन्द्र’ बनाउने, र पूर्ण अंग्रेजी माध्यमको अन्तर्राष्ट्रिय शिक्षा केन्द्रका रूपमा विकास गर्ने जस्ता योजनामा राज्यको अपेक्षित स्रोत र सहयोग प्राप्त हुन सकेको छैन ।उपकुलपति वाग्लेले पूर्ण संस्थागत तयारी र पटक–पटकको अनुरोध हुँदाहुँदै पनि राज्यको ध्यान नपुगेको उल्लेख गर्दै उच्च शिक्षालाई प्राथमिकता दिन आग्रह गरे । कार्यक्रमका प्रमुख अतिथि, अमेरिकास्थित माउन्ट साइनाई हेल्थ सिस्टम्सका प्रमुख कार्यकारी अधिकृत ब्रेन्डन जी. कारले आजको जटिल समाजमा केवल प्राविधिक दक्षता पर्याप्त नरही, करुणा र संवेदनशीलता बोकेको नेतृत्व अपरिहार्य भएको बताए ।उनका अनुसार, नेतृत्व भनेको केवल निर्णय लिने प्रक्रिया होइन, मानवताको सम्मान, व्यक्तिगत अनुभवको बुझाइ, र सेवा गर्दा गहिरो सहानुभूति प्रकट गर्नु पनि हो । दोस्रो चरणको दीक्षान्त समारोहमा विश्वविद्यालयका विभिन्न ६ स्कुलबाट १,१२९ जना विद्यार्थी दीक्षित भएका हुन् । तीमध्ये महिला ५५४ र पुरुष ५७५ जना रहेको विश्वविद्यालयले जनाएको छ ।दीक्षित विद्यार्थीमध्ये ३२ जना पीएचडी, डीएम र एमसीएच तहका, ६९ जना एमफिल, ५१३ जना स्नातकोत्तर, ४ जना पीजीडी र ५११ जना स्नातक तहका छन् । जसमध्ये भुटान, भारत, श्रीलङ्का र माल्दिभ्सका गरी ११८ जना अन्तर्राष्ट्रिय विद्यार्थी दीक्षित भएका हुन् ।कहाँ कति दीक्षित ?स्कुल अफ आर्ट्स-१६३स्कुल अफ एजुकेसन-१०२स्कुल अफ इन्जिनियरिङ- ६८स्कुल अफ मेनेजमेन्ट-११०स्कुल अफ मेडिकल साइन्सेज- ६६१स्कुल अफ साइन्स-२५"
बढ्दो गर्मीले डाक्नेश्वरीका विद्यालयमा दुई दिन बिदा,"राजविराज — बढ्दो गर्मीले विद्यार्थीलाई असर पर्नसक्ने भन्दै सप्तरीको डाक्नेश्वरी नगरपालिकाले विद्यालयमा दुई दिन बिदा दिएको छ । नगरपालिकाले बुधबार सूचना जारी गर्दै सामुदायिक र निजी विद्यालयमा बिहीबार र शुक्रबार गर्मी बिदा दिएको हो ।‘बढ्दो गर्मीले विद्यार्थीको स्वास्थ्यमा असर पर्नसक्ने सम्भावनालाई मध्यनजर गर्दै बिहीबार र शुक्रबारसम्मका लागि विद्यालयका प्रशासनिकबाहेक पठनपाठन कार्य स्थगन रहने,’ नगर प्रमुख रामलखन मलाहले जारी गरेको सूचनामा उल्लेख छ ।बिहान ८ देखि साँझ साढे ५ बजेसम्मै चर्को घाम रहँदा यहाँका जनजीवन प्रभावित भएको छ ।"
गैंडाकोटमा तीन दिन विद्यालय बन्द गरिने,नवलपरासी — अत्यधिक गर्मी बढेपछि जिल्लाको गैंडाकोट नगरपालिकाले बुधबारदेखि ३ दिन विद्यालय बन्द गर्न निर्देशन दिएको छ ।गैंडाकोटका मेयर मदनभक्त अधिकारीले मंगलबार सूचना प्रकाशन गरेर नगरपालिकाभित्रका सबै विद्यालय बुधबारबाट शुक्रबारसम्म बन्द गर्न निर्देशन गरेका हुन् । अत्यधिक गर्मी बढेको र अभिभावकको समेत सिकायत आएकाले विद्यालय बन्द गर्न परेको उनले जानकारी दिए ।मंगलबार पूर्वी नवलपरासीको तापक्रम ३९ डिग्री रहेको छ ।
पोखरा बहुमुखी क्याम्पसले पायो क्यूएए मान्यता,"पोखरा — पोखरा बहुमुखी क्याम्पसले शैक्षिक उत्कृष्टताको प्रतीक मानिने ‘गुणस्तर प्रत्याभूति तथा प्रत्यायन’ (क्यूएए) प्रमाणपत्र प्राप्त गरेको छ । त्रिभुवन विश्वविद्यालयअन्तर्गत सञ्चालित यस क्याम्पसले विश्वविद्यालय अनुदान आयोगद्वारा तोकिएका विविध मापदण्ड सफलतापूर्वक पूरा गर्दै जेठ २१ गते औपचारिक रूपमा यो मान्यता प्राप्त गरेको हो ।क्याम्पस प्रमुख शिशुकला पराजुलीले यो उपलब्धिलाई शिक्षा सुधारको यात्रका क्रममा एक महत्त्वपूर्ण मोडको रूपमा लिएकी छन् । ‘क्यूएए प्रमाणपत्रले हाम्रो क्याम्पसलाई अझ पारदर्शी, उत्तरदायी र सक्षम बनाउन उत्प्रेरित गरेको छ,’ उनले भनिन्, ‘तर यो अन्तिम गन्तव्य होइन, निरन्तर सुधार र प्रतिस्पर्धी क्षमताको आधार हो ।’ उनले क्याम्पसको यो उपलब्धि सामूहिक प्रयास र दूरदर्शी योजनाको परिणाम भएको बताइन् ।२०४४ मंसिर १४ मा पोखराको टुँडिखेलस्थित राष्ट्रिय माविको भवनमा स्थापना भएको क्याम्पस अहिले आफ्नै परिसर पोखरा–९ शान्तिवनमा सञ्चालनमा छ । स्थापनाको प्रारम्भिक चरणमा महेन्द्र मावि, नयाँबजारको भवन प्रयोगमा ल्याइएको थियो । क्याम्पस भवन निर्माणका लागि तत्कालीन सञ्चालक समिति अध्यक्ष नरेन्द्रमान लालचनको ५० लाख रुपैयाँ सहयोग निर्णायक बनेको थियो । पोखरा महानगरपालिकाले आवश्यक जग्गा उपलब्ध गराएको र निजी क्षेत्रका सहयोगदाताको चन्दा तथा जनसहयोगमा आजको भौतिक पूर्वाधार निर्माण भएको हो ।आन्तरिक गुणस्तर सुनिश्चितता समिति संयोजक प्राध्यापक महेन्द्र रिमालका अनुसार पछिल्ला वर्षमा क्याम्पसको पूर्वाधार, प्रशासनिक संरचना, शैक्षिक उत्कृष्टता र वित्तीय पारदर्शितामा उल्लेखनीय सुधार हुँदै आएको छ । यही क्रमको मूल्यांकनस्वरूप क्याम्पसले क्यूएए प्रक्रिया सफलतापूर्वक पूरा गर्न सक्षम भएको उनले बताए । मंगलबार क्याम्पसले आयोजना गरेको पत्रकार सम्मेलनमा उनले भने, ‘क्यूएए प्रमाणपत्र प्राप्त भएपछि यहाँ अध्ययन गर्ने विद्यार्थीको प्रमाणपत्रलाई अन्तर्राष्ट्रिय विश्वविद्यालयले समेत मान्यता दिनेछन्, जुन क्याम्पसकै शैक्षिक प्रतिष्ठाको सूचक हो ।’हाल क्याम्पसमा स्नातक तहमा मानविकी तथा व्यवस्थापन संकायका कार्यक्रम सञ्चालनमा छन् । करिब ५ सय विद्यार्थी अध्ययनरत क्याम्पसले आगामी दिनमा बीबीए, बीआईएम, बीआईटीजस्ता कार्यक्रम थप गर्ने योजना अगाडि सारेको छ ।क्याम्पस प्रमुख पराजुलीले क्याम्पसलाई राष्ट्रिय तथा अन्तर्राष्ट्रियस्तरमा प्रतिस्पर्धा गर्न सक्ने बनाउने दीर्घकालीन योजना रहेको बताइन् । व्यावहारिक शिक्षा र जीवनोपयोगी सीपको अभिवृद्धिका लागि क्याम्पसले विविध नन–क्रेडिट कोर्सहरू सञ्चालन गर्दै आएको जानकारी प्राध्यापक रिमालले दिए । उनले भने, ‘शैक्षिक क्रियाकलापसँगै सामाजिक उत्तरदायित्वलाई समेत उत्तिकै महत्त्व दिइएको छ ।’क्याम्पसले वातावरणीय संरक्षण, लैंगिक समानता, साइबर सुरक्षाको सचेतना, मानसिक स्वास्थ्य, महिला सशक्तीकरण, जीवन सीप, आत्मनिर्भरता, नेतृत्व विकास र वन संरक्षणजस्ता क्षेक्रमा जिल्लास्तरीय कार्यक्रम सञ्चालन गर्दै आएको छ ।"
गर्मी बढेपछि इटहरीमा बुधबार विद्यालय बन्द गरिने,सुनसरी — केही दिनयता बढेको अत्यधिक गर्मीले बालबालिकाको स्वास्थ्यमा प्रतिकूल असर पार्ने भन्दै इटहरी उपमहानगरपालिकाले शिक्षण संस्थाहरू एक दिनका लागि बन्द गर्ने निर्णय गरेको छ ।गर्मीले जनजीवन नै अस्तव्यस्त हुन थालेपछि बुधबार एक दिन बिदा दिइएको हो । बढ्दो गर्मीका कारण बालबालिकाहरूको स्वास्थ्यमा प्रतिकूल प्रभाव परेको भन्दै शिक्षण संस्थाहरूबाट गुनासो आएपछि इटहरी उपमहानगरपालिकाले बुधबार सबै सामुदायिक र संस्थागत विद्यालय बन्द गर्ने निर्णय गरेको हो ।गर्मीले यस क्षेत्रको जनजीवन कष्टकर बनेको भन्दै बर्से बिदाबाट कटौती हुने गरी बिदा दिएको इटहरी उपमहानगर पालिकाका कार्यवहाक नगर प्रमुख संगीताकुमारी चौधरीले जनाइन् ।केही दिनयता तापक्रम अत्यधिक बढ्न थालेपछि पूर्वी तराईको जनजीवन प्रभावित बनेको छ ।
संस्कृत विश्वविद्यालयमा ५ महिनापछि खुल्यो ताला,"दाङ — नेपाल संस्कृत विश्वविद्यालय केन्द्रीय कार्यालय बेलझुन्डीमा पाँच महिनाअघि लगाइएको ताला शुक्रबार खुलेको छ । विश्वविद्यालयको वार्ता समिति र माओवादीनिकट अनेरास्ववियु क्रान्तिकारीबीच पाँचबुँदे सहमति भएपछि शुक्रबार ताला खोलिएको हो ।अनेरास्ववियु क्रान्तिकारीले विभिन्न माग राख्दै गत १२ पुसमा विश्वविद्यालयको केन्द्रीय कार्यालयको मूल गेटमा ताला लगाएको थियो । गत फागुनमा अनुसन्धान केन्द्रको कार्यालयमा तालाबन्दी थियो । तालाबन्दीपछि विश्वविद्यालयले राष्ट्रिय सांस्कृतिक अध्ययन केन्द्रका कार्यकारी निर्देशक जर्मन चौधरीको संयोजकत्वमा वार्ता समिति गठन गरेको थियो ।सहमति जुटाउन नसकेपछि समितिले दुई महिनामै राजीनामा दिएको थियो । त्यसपछि प्राध्यापक अर्जुनप्रसाद भट्टराईको संयोजकत्वमा तीन सदस्यीय वार्ता समिति गठन भएको थियो । समितिका सदस्यहरूमा उपप्राध्यापक विनोद आचार्य र उपप्रशासक अनिल पोख्रेल थिए ।विश्वविद्यालय र अनेरास्ववियु क्रान्तिकारीबीच विश्वविद्यालयको केन्द्रीय आयुर्वेद विद्यापीठमा पठनपाठनलाई सहज गराउन प्रयोगात्मक सामग्री आउँदो असारभित्र खरिद गर्ने सहमति भएको छ । प्रयोगात्मक अभ्यासका लागि आवश्यक अस्पताल, जनशक्ति र सामग्रीको प्रक्रिया मिलाउन आगामी विश्वविद्यालयसभामा प्रस्ताव लैजाने अर्को सहमति छ ।विश्वविद्यालयको परीक्षा प्रणालीलाई निष्पक्ष, भयरहित बनाउन आयुर्वेद अध्ययन संस्थानका डिन, सहायक डिन र प्राचार्यजस्ता पदाधिकारी अनुगमन गर्ने निकाय भएका कारण उनीहरूबाट प्रश्नपत्र निर्माण, उत्तरपुस्तिका परीक्षण र सम्परीक्षणजस्ता काम नगर्ने सहमति भएको छ ।पदाधिकारीका विषयमा प्राप्त उजुरीका आधारमा कार्यकारी परिषद्ले एक महिनाभित्र छानबिन गरी दोषी पाइए पुनगर्ठन गर्ने पनि सहमति छ ।"
जापानी नागरिकको ८० लाख सहयोगमा विद्यालय भवन निर्माण,"बझाङ — भूकम्पले क्षतिग्रस्त बनेको बझाङको एक विद्यालय भवन जापानी नागरिकको सहयोगमा पुननिर्माण गरिएको छ । जयपृथ्वी नगरपालिका–७ सुवेडास्थित सुनिपिपल चौर माध्यामिक विद्यालयको भवन जापानी नागरिक लिलिको व्यक्तिगत सहयोगमा पुननिर्माण गरिएको हो ।नवनिर्मित दुई तलाको चार कोठे पक्की भवन र तीन कोठे शौचालय भूकम्प प्रतिरोधी, अपाङ्गता मैत्री, छात्रामैत्री र बालमैत्री हुने गरी निर्माण गरिएको छ । विद्यालय भवनको निर्माण ७६ लाख ८२ हजार ४१४ र शौचालय निर्माणमा १२ लाख ९४ हजार २४९ रुपैयाँ गरी ८९ लाख ७६ हजार ६६३ खर्च भएको पुर्ननिर्माणमा समन्वय गरेको स्थानीय गैरसरकारी संस्था प्रगतिशील युवा समाजले जानकारी दिएको छ ।विद्यालयका प्रधानाध्यापक विष्णुभक्त जोशीले २०८० असोज १६ गतेको भूकम्पले विद्यालयका तीन भवनका १५ कक्षाकोठा क्षतिग्रस्त भएपछि टहरामा पठनपाठन गर्नुपरेको बताए । ‘टिनको टहरामा पानी र हावाहुरीका बेला पढाएको सुनिदैन थियो । गर्मी र जाडोमा पनि निकै सास्ती हुन्थ्यो,’ जोशीले भने, ‘नयाा भवन र शौचालय बनेपछि हामीलाई ठूलो राहत भएको छ ।’ विद्यालयले सहयोगी जापानी नागरिकको सम्मानमा नवनिर्मित भवनको नाम लिलिको ब्लक राखेको उनले बताए ।छात्रामैत्री शौचालय समेत निर्माण भएकोमा यहाँका छात्रा झन् खुशी भएका छन् । ‘छात्रा र छात्रले प्रयोग गर्ने शौचालय एउटै हुँदा निकै समस्या थियो,’ विद्यार्थी आयुसा सुवेदीले भनिन्, ‘अहिले छात्राका लागि छुट्टै शौचालय बनेको छ । महिनावारी हुादा प्याड चेन्ज गर्न पनि सजिलो भएको छ ।’ विद्यालय निर्माणमा समन्वय गर्ने संस्था प्रगतिशील युवा समाजका अध्यक्ष रमेश केसीले विद्यालयले हस्तान्तरण गरिएका संरचनाको संरक्षण र मर्मतमा ध्यान दिनुपर्ने बताए ।"
त्रिविमा तोडफोड गर्ने विद्यार्थी नेताहरूविरुद्ध जाहेरी दर्ता,"काठमाडौँ — त्रिभुवन विश्वविद्यालयको उपकुलपति सचिवालयमा तोडफोड गर्ने विद्यार्थी नेताहरूविरुद्ध जाहेरी दर्ता भएको छ। विश्वविद्यालयमा मर्यादाविपरीत कार्य गर्नेहरूविरुद्ध प्रशासनले कारबाही प्रक्रिया अघि बढाएको हो।गत साता २०-२५ जनाको समूहले विश्वविद्यालयका उपकुलपतिको कार्यालयमा प्रवेश गरी सचिवालयमा तोडफोड गर्ने, हानी नोक्सानी पुर्‍याउने कार्य गरेको र केन्द्रीय पदाधिकारीहरूलाई भौतिक रुपमा आक्रमण गर्ने गरी फोनमार्फत धम्की दिने, सामाजिक सञ्जालको प्रयोग गरी पदाधिकारीको चरित्र हत्या जस्ता कार्य भएको थियो।यस्ता कार्य गर्नेहरूलाई राजनीतिक आडमा उन्मुक्ति दिने गरिएको भन्दै विरोधहुँदै आएको छ।उक्त गतिविधिमा संलग्न व्यक्तिहरूलाई कानुनबमोजिम कारबाही र भौतिक सम्पत्तिको हानी नोक्सानीको क्षतिपूर्ति भराउन आवश्यक प्रक्रिया अगाडि बढाइएको त्रिभुवन विश्वविद्यालय रजिष्टारको कार्यालयले जनाएको छ।त्रिविले सार्वजनिक सम्पत्ति तोडफोडमा संलग्नलाई प्रचलित कानुनबमोजिम कारबाही गर्न पटक पटक गृह मन्त्रालयलगायत सम्बन्धित निकायलाई आग्रह गरे पनि संलग्नलाई उन्मुक्ति दिने गरिएको हो । यसपटक भने जाहेरी दर्ता भइसकेको भन्दै त्यस्तो गतिविधिमा संलग्नहरूलाई कारबाहीको दायरामा ल्याउन सम्बन्धित सबै पक्षसँग विश्वविद्यालय प्रशासनले आग्रह गरेको छ।"
शिक्षाको बजेट झन्झन् घट्दो,"काठमाडौँ — सार्वजनिक शिक्षामा लगानी बढाउन सरकार अनुदार देखिएको छ । शिक्षामा राज्यको लगानी कुल बजेटको २० प्रतिशत पुर्‍याउने प्रतिबद्धतासहित निर्वाचन जितेर आएका राजनीतिक दलहरु सत्तामा पुग्दा बजेट भने ११ प्रतिशत हाराहारीभन्दा वृद्धि हुन सकेको छैन ।अर्थमन्त्री विष्णु पौडेलले बिहीबार ल्याएको बजेटमा शिक्षा क्षेत्रमा २ खर्ब ११ अर्ब १७ करोड विनियोजन गरिएको छ । यो कुल बजेटको १०.७५ प्रतिशत मात्रै हो । चालु आर्थिक वर्षमा शिक्षामा १०.९५ प्रतिशत बजेट छुट्याइएको थियो । विद्यालय शिक्षा ऐन जारी हुने प्रक्रियामा रहेकाले सार्वजनिक शिक्षा सुधार गर्न राज्यको दायित्व थप गर्नुपर्ने मागविपरीत यसपालि बजेटमा झनै गिरावाट आएको देखिन्छ । आव ०८०/०८१ मा शिक्षामा ११.२७ प्रतिशत बजेट विनियोजन भएको थियो ।शिक्षामा बजेटकाठमाडौं विश्वविद्यालय स्कुल अफ एजुकेसनका डिन बालचन्द्र लुइँटेलले सार्वजनिक शिक्षा सुधारका लागि सरकारले बजेटमा स्पष्ट खाका ल्याउन नसकेको बताए । ‘परम्परागत हिसाबकै बजेट आयो । सिकाइ सुधार गर्नेमा बजेट देखिँदैन । गुणस्तर शिक्षक उत्पादनमा अनुदार देखिन्छ,’ उनले भने, ‘सार्वजनिक शिक्षा सुधार गर्ने खाका पनि सरकारले ल्याउन सकेन । विद्यालय शिक्षा ऐनको मस्यौदाले पनि लगानी मागेको छ । सरकारको प्रतिबद्धता देखिएन । फड्को मार्ने बजेट देखिएन ।’अर्थमन्त्री पौडेलले केही नयाँ, अधिकांश पुराना र केही पहिला नै घोषणा भए पनि पूरा हुन नसकेका कार्यक्रमसहित बजेट वक्तव्य प्रस्तुत गरे । १ सय सामुदायिक विद्यालयमा शैक्षिक नतिजामा आधारित प्रोत्साहन कार्यक्रम सञ्चालन गरिने उनले बताए । कार्यक्रमअनुसार प्रत्येक जिल्लामा कम्तीमा एक विद्यालय पर्ने गरी प्रतिविद्यालय २५ लाख उपलब्ध गराइनेछ । ती विद्यालयले अन्य विद्यालयको नतिजा सुधारका लागि सहयोग गर्ने व्यवस्था मिलाइनेछ । नमुना विद्यालय कार्यक्रम सोही मोडलमा सञ्चालन थियो । देशभर ४ सय २२ वटा नमुना विद्यालय घोषणा गरिएको छ । निर्माणाधीन नमुना विद्यालयको निर्माण पूरा गर्ने उनले जनाए ।सामुदायिक विद्यालय समायोजन गर्ने र शिक्षक दरबन्दी पुनरावलोकन गर्ने विगतकै कार्यक्रमलाई निरन्तता दिइएको छ । सामुदायिक र संस्थागत विद्यालयका सफल व्यवस्थापन अभ्यासलाई अन्य सामुदायिक विद्यालयको गुणस्तर सुधारका लागि सदुपयोग गरिने बजेटमा उल्लेख छ । सरकारले प्रस्तुत गरेको नीति तथा कार्यक्रममा निजी विद्यालयसँगको सहकार्यमा सामुदायिक विद्यालय सुधार गर्ने घोषणा गरेपछि त्यसको आलोचना भएको थियो । सरकारले भाषा फेरेर बजेटमा पनि उक्त बुँदा समेटेको र निजी मात्र राम्रा छन् भन्ने भाष्य स्थापना गर्न लागेको डिन लुइँटेलले बताए ।बजेटमा अंग्रेजी, विज्ञान र गणित विषयका शिक्षक अभाव हुन नदिन विश्वविद्यालयसँगको सहकार्यमा शिक्षक बैंक स्थापना गरिने, स्नातक तह उत्तीर्ण विद्यार्थीलाई स्वयंसेवक शिक्षकको भूमिकामा परिचालन गरिने उल्लेख छ । शिक्षक बैंक स्थापनाको अभ्यास स्थानीय तहले गर्दै आएका छन् । स्वयंसेवक शिक्षक पुरानै कार्यक्रम भए पनि कार्यान्वयन हुन सकेको छैन ।एसईई सञ्चालन तथा व्यवस्थापन प्रदेश तहबाट गर्ने प्रबन्ध मिलाइने अर्थमन्त्री पौडेलले बताए । संसद्को शिक्षा समितिमा विचराधीन विद्यालय शिक्षा विधेयकको उपसमितिमा सांसदहरुबीच एसईई परीक्षा सञ्चालन गर्नेमा सहमति जुटेको छ । विद्यालय तहको अन्तिम परीक्षा कक्षा १२ मा सञ्चालन गर्नेमा सांसदहरु एकमत देखिएका छन् ।कक्षा ५ सम्मका विद्यार्थीलाई उपलब्ध गराइने दिवा खाजा र छात्रालाई निःशुल्क सेनेटरी प्याड वितरण कार्यक्रमलाई बजेटमा निरन्तरता दिएको छ । २८ लाख बालबालिकाको खाजाका लागि १० अर्ब १९ करोड र १३ लाख छात्रालाई निःशुल्क प्याड वितरण गर्न १ अर्ब २९ करोड विनियोजन गरिएको छ । लक्षित समुदाय र विकट हिमाली जिल्लाका विद्यार्थीलाई प्रदान गरिँदै आएको छात्रवृत्ति निरन्तरता दिइने बजेटमा उल्लेख छ । मुसहर, डोम, चमार समुदायका विद्यार्थीलाई चिकित्सातर्फको उच्च शिक्षामा उत्प्रेरणा छात्रवृत्ति प्रदान गरिने कार्यक्रम कायमै छ । छात्रवृत्तिका लागि २ अर्ब ४४ करोड विनियोजन गरिएको पौडेलले बताए ।सामुदायिक विद्यालयमा कार्यरत प्रारम्भिक बालविकास सहयोगी कार्यकर्ता (ईसीडी शिक्षक) र विद्यालय कर्मचारीको पारिश्रमिकबापत १० अर्ब १६ करोड विनियोजन गरिएको छ । विद्यालय शिक्षामा भर्चुअल शिक्षण प्रणालीलाई उपयोग गरिने उनले घोषणा गरे । शिक्षा मन्त्रालयले कोभिड महामारीदेखि नै ‘सिकाइ चौतारी’ नामक पोर्टल सञ्चालन गर्दै आएको छ ।अपांगता भएका विद्यार्थीलाई आधारभूत तहको शिक्षा पूरा गर्न छात्रावासको प्रबन्ध मिलाउने बजेटमा उल्लेख छ । राष्ट्रिय नियमन मापदण्ड तयार गरी निजी विद्यालयको प्रभावकारी अनुगमन गरिने अर्थमन्त्री पौडेलले बताए । राष्ट्रपति शैक्षिक सुधार कार्यक्रमलाई परिमार्जन गरी सरकारले राष्ट्रिय शैक्षिक सुधार कार्यक्रम सञ्चालन गर्ने भएको छ । शिक्षाको कार्यक्रम स्थानीय तहमा पुगे पनि केन्द्रबाट यस्ता प्रकृतिको कार्यक्रम सञ्चालन गर्दै पहुँचका आधारमा बजेट बाँड्ने गरिएको भन्दै आलोचना हुँदै आएको छ । कार्यक्रमका लागि २ अर्ब ७२ करोड विनियोजन गरिएको छ । उक्त कार्यक्रमअन्तर्गत तराई मधेसमा १ हजार ५ सय, पहाडमा १ हजार, हिमालमा ५ सयभन्दा बढी विद्यार्थी भएका विद्यालयको भौतिक पूर्वाधार निर्माण गरिने बजेटमा उल्लेख छ ।उच्च शिक्षातर्फको बजेटमा पनि खासै नवीनता देखिँदैन । उच्च शिक्षासम्बन्धी छाता ऐन निर्माण गरी विश्वविद्यालय सञ्चालनमा एकरूपता कायम गरिने विषयले यसपालि पनि निरन्तरता पाएको छ । ‘अध्ययनका लागि मुलुकबाहिर जाने प्रवृत्ति कमी ल्याउन र रोजगार बजारअनुसारको जनशक्ति विकास गर्न जोड दिइनेछ । विश्वविद्यालयका विभाग एवं संकायहरु पुनर्संरचना गरिनेछ,’ बजेटमा भनिएको छ ।विश्वविद्यालय अनुदान आयोगको पुनर्संरचना गरी उच्च शिक्षाको नियमकारी निकाय बनाउने पनि विगतकै सरकारका कार्यक्रम हो । विद्यार्थी संख्या, शैक्षिक गुणस्तर, पूर्वाधारको आवश्यकताका आधारमा मात्र विश्वविद्यालयलाई अनुदान उपलब्ध गराउने बजेटमा उल्लेख छ । शैक्षिक सत्रअगावै शैक्षिक क्यालेन्डर प्रकाशित गर्ने, कार्यान्वयनको अनुगमन गर्ने र पालना नगर्ने विश्वविद्यालयको अनुदान रोक्ने व्यवस्था गर्ने अर्थमन्त्री पौडेलले बताए । त्रिभुवन विश्वविद्यालयलगायत विश्वविद्यालयले क्यालेन्डर लागू गरिसकेका छन् ।मदन भण्डारी विज्ञान तथा प्रविधि, विदुषी योगमाया हिमालयन आयुर्वेद विश्वविद्यालयको भौतिक पूर्वाधार निर्माण र सहिद दशरथचन्द्र स्वास्थ्य विज्ञान विश्वविद्यालय सञ्चालनमा ल्याउने बजेटमा उल्लेख छ । विश्वविद्यालयमा विदेशी विद्यार्थी आकर्षित गर्नर्र् नीति अघि सारिएको छ । उच्चस्तरीय आर्थिक सुधार सुझाव आयोगको सिफारिसबमोजिम मेडिकल शिक्षामा प्रदान गरिँदै आएको छात्रवृत्तिलाई गरिब, जेहेनदार, अति दुर्गम क्षेत्रका विद्यार्थी लक्षित बनाइने बजेटमा समावेश छ । अहिले यसबाहेक पनि मेरिटका आधारमा विद्यार्थीले छात्रवृत्ति पाउँदै आएका छन् ।बर्दिबास, बुटबल, सुर्खेत र डडेल्धुरामा मेडिकल कलेजको पूर्वाधार निर्माण गर्न ५६ करोड विनियोजन गरिएको छ । सरकारले दशकअघि प्रत्येक प्रदेशमा सरकारी मेडिकल कलेज स्थापना गर्ने घोषणा गरे पनि न्यून बजेटका कारण योजना पूरा हुन सकेको छैन । चिकित्साशास्त्र, इन्जिनियरिङ, सूचना प्रविधि, नर्सिङलगायतका प्राविधिक विषयमा जनशक्तिको अभाव हुन नदिन विद्यामान मापदण्ड पुनरावलोकन गरी अध्ययन कोटा वृद्धि गरिने बजेटमा उल्लेख छ । प्रधानमन्त्री केपी शर्मा ओलीले निजी मेडिकल कलेज सञ्चालकसँग सिट वृद्धि गर्ने सहमति गरेका थिए । मापदण्डका आधारमा स्वचालित प्रक्रियाबाट हुने सिट निर्धारणमा सरकार र प्रधानमन्त्री तहबाट हस्तक्षेप हुने गरेको भन्दै आलोचना हुँदै आएको छ ।उच्च शिक्षा अध्ययन गर्न नसकेका करिब २७ हजार युवालाई छोटो अवधिको तालिम दिने र प्रत्येक प्रदेशमा नुमना प्राविधिक शिक्षालय सञ्चालन गर्ने घोषणा बजेटमार्फत गरिएको छ । सेवाको प्रकृतिका आधारमा सार्वजनिक निकायमा इन्टर्न परिचालन गरिने नीति तथा कार्यक्रमा उल्लेखित विषयले बजेटमा पनि प्राथमिकता पाएको छ । ‘उद्यमशीलतामैत्री शिक्षालाई प्रोत्साहन गर्न हप्तामा २० घण्टा कामको न्यूनतम ज्यालासहित कमाउँदै पढ्दै कार्यक्रम सञ्चालन गरिनेछ,’ अर्थमन्त्री पौडेलले भने ।बजेटका मुख्य विषय"
चिकित्सा शिक्षामा विद्यार्थी सिट संख्या बढाइने,"काठमाडौँ — सरकारले चिकित्सा शास्त्रलगायत इजिन्यिरिङ, सूचना प्रविधि र नर्सिङमा भर्ना हुने विद्यार्थीको सिट संख्या वृद्धि गर्ने जनाएको छ । बिहीबार संसद्‍मा आगामी आर्थिक वर्षको बजेट प्रस्तुत गर्दै अर्थमन्त्री विष्णु पौडेलले यी क्षेत्रमा विद्यार्थीको सिट संख्या बढाइने बताएका हुन् ।‘चिकित्सा, इन्जिनियरिङ, नर्सिङ, सूचना प्रविधिलगायतका विषयमा जनशक्ति अभाव हुन नदिन विद्यमान मापदण्ड पुनरावलकोन गरी अध्ययन कोटा वृद्धि गरिनेछ,’ अर्थमन्त्री पौडेलले भने । उच्चस्तरीय आर्थिक सुधार कार्यदलको सुधारअनुसार मेडिकल शिक्षामा प्रदान गरिँदै आएको छात्रवृत्तिलाई गरिब जेहेन्दार, अति दुर्गम क्षेत्रका विद्यार्थी लक्षित बनाइने बजेटमा उल्लेख छ ।बर्दिबास, बुटवल, सुर्खेत, डडेलधुरामा निर्माणधीन र प्रस्तावित मेडिकल कलेजको पूर्वाधार अघि बढाउन ५६ करोड विनियोजन गरिएको छ । मदन भण्डारी प्राविधिक, योगमाया आयुर्वेदिक विश्वविद्यालयको र पूर्वाधार निर्माण गरिने र सहिद दशरशचन्द्र चिकित्सा विश्वविद्यालय सञ्चालन गरिने सरकारले घोषणा गरेको छ ।"
