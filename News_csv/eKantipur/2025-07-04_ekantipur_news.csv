शीर्षक,विवरण
"युनुस अन्सारीविरुद्ध सम्पत्ति शुद्धीकरण मुद्दा, ९ करोड बिगो दाबी","काठमाडौँ — नेसनल टेलिभिजन (हाल बन्द)का अध्यक्ष युनुस अन्सारीविरुद्ध सम्पत्ति शुद्धीकरणको अभियोगमा मुद्दा दायर भएको छ ।नेपाल प्रहरीको केन्द्रीय अनुसन्धान ब्युरोको अनुसन्धानका आधारमा जिल्ला सरकारी वकिल कार्यालय काठमाडौंले शुक्रबार अन्सारीविरुद्ध ९ करोड ९ लाख ५३ हजार ७ सय ९ रुपैयाँ बिगो कायम गरी बिगोको दोब्बर जरिवाना र कैद सजाय मागदाबीसहित सम्पत्ति शुद्धीकरण अभियोगमा मुद्दा दायर गरेको हो ।नक्कली भारतीय नोटको कारोबार र विदेशी मुद्रा तस्करी, लागूऔषध कारोबारबाट आर्जित सम्पत्ति शुद्धीकरण गरेर टेलिभिजन सञ्चालनदेखि जग्गा/जमिन खरिदबिक्री लगायतमा लगानी गरेको अभियोगमा उनलाई प्रतिवादी बनाइएको छ ।यसैगरी नेसनल टेलिभिजनका तत्कालीन सञ्चालक भुवनेश्वरप्रसाद कुशवाहलाई ५ करोड २ लाख ५० हजार रुपैयाँ बिगो कायम गरेर (बिगोको हकमा मात्रै) मुद्दा दायर गरिएको छ । गैरकानुनी सम्पत्ति जफत प्रयोजनका लागि अन्सारीकी पत्नी सलमा खातुन र अर्मी महिला प्रमिला अधिकारीलाई पनि सम्पत्ति जफत प्रयोजनका लागि प्रतिवादी बनाइएको छ ।अन्सारी र उनकी पत्नीका नाममा राखिएका स्रोत नखुलेको घरजग्गा पनि जफत गर्नुपर्ने अभियोगपत्रमा उल्लेख छ । यसमध्ये अन्सारीको परिवारका नाममा पर्सामा भेटिएको २ बिघा, १३ कठ्ठा ८ धुर जग्गा पनि जफत गर्न मागदाबी लिइएको छ ।यस्तै, अन्सारीका नाममा नेपाल इन्भेष्टमेन्ट मेगा बैंक, ग्लोबल आइएमई, प्रभू, सानिमा र माछापुच्छ्रे बैंकमा रहेको १५ लाख ५० हजार २ सय ९ रुपैयाँ नगद पनि जफत गर्नुपर्ने अदालतमा दायर अभियोगपत्रमा उल्लेख छ ।अन्सारी भारतीय जाली नोटको ओसारपसारमा संलग्न रहेको अभियोगमा ६ वर्ष कैद सजाय भुक्तान गरी १७ जेठ २०८२ मा ललितपुरको नख्खु कारागारबाट छुटेका थिए । छुटेलगत्तै सीआईबीले पक्राउ गरी उनीविरुद्ध सम्पत्ति शुद्धीकरण आरोपमा अनुसन्धान गरेको थियो ।अन्सारी पहिलो पटक १३ पुस २०६६ मा २५ लाख ४४ हजार ५ सय भारतीय जाली नोटसहित पक्राउ परेका थिए । उनी अर्को महिना १७ माघमा कारागार चलान भएका थिए । कारागार चलान हुँदा त्यतिबेला उनी नेसनल टेलिभिजनकै अध्यक्ष थिए । ६ असोज २०६७ मा पुनः ४० लाख ९१ हजार जाली नोट बरामद हुँदा पनि अन्सारी जोडिएका थिए । त्यसपछि करिब ५ वर्ष कैद सजाय भुक्तान गरेर उनी १८ असोज २०७० मा छुटेका थिए ।तेस्रोपटक १० माघ २०७० मा पुनः ३५ लाख नक्कली भारतीय रुपैयाँसहित पक्राउ परेका अन्सारी फेरि सजाय भुक्तान गरी छुटे । १० जेठ २०७६ मा पुनः ७ करोड ६७ लाख ९४ हजार भारतीय जाली नोटसहित त्रिभुवन अन्तर्राष्ट्रिय विमानस्थलबाट उनी पक्राउ परे । कारागारबाट छुट्नु अघिका दुईपटक पक्राउ पछि क्रमशः ११ चैत २०७० र ७ साउन २०७६ मा उनीविरुद्ध खोटा चलन र संगठित अपराध तथा विदेशी मुद्राको अवैध कारोबार र संगठित अपराध अभियोगमा मुद्दा परेकामा त्यसपछि निरन्तर कारागारमा रहेका थिए । खोटा चलन मुद्दाबाहेक संगठित अपराध र लागूऔषध तस्करीमा भने उनले अदालतबाट सफाइ पाएका थिए । पछिल्लो पटक कारागारबाट छुट्नुअघि भने सीआईबीले उनीविरुद्ध सम्पत्ति शुद्धीकरणमा अनुसन्धान अघि बढाएको थियो ।हिरासतबाहिर राख्दा अन्सारीमाथि ‘सुरक्षा चुनौती’ देखिएकाले अनुसन्धानका लागि हिरासतमै लिनुपर्ने अवस्था आएको भन्दै सीआईबीले उनलाई कारागारबाटै नियन्त्रणमा लिएको थियो ।अन्सारी भारतीय आपराधिक गिरोहको निसानामा पर्दै आएका थिए । केन्द्रीय कारागारमा कैद भुक्तान गरिरहेका बेला पनि अन्सारीमाथि भारतीय सुटर मनमित सिंह भनिने मनमित भाटियाले २६ फागुन २०६७ मा गोली हानी हत्या प्रयास गरेका थिए  । त्यसपछि भने अन्सारीलाई कारागारभित्र पनि विशेष सुरक्षा निगरानीका साथ राखिएको थियो ।शुक्रबार अदालतमा दायर अभियोगपत्रमा अन्सारी अध्यक्ष रहेको टेलिभिजन, उनी र परिवारका बैंक खातामा जम्मा भएको रकमको स्रोतमा पनि प्रश्न उठाइएको छ । ७ जनवरी २००९ देखि २७ डिसेम्बर २००९ को १ वर्षको अवधिमा विभिन्न २६ पटक नेसनल टेलिभिजनको बैंक खातामा जम्मा भएको ४ करोड २८ लाख ९ हजार ६ सय ४० रुपैयाँ रकमको पनि स्रोत नखुलेको र यो रकम जाली नोट र विदेशी मुद्राको अवैध कारोबारलगायतबाट आर्जित रकम शुद्धीकरण गरेको अनुसन्धान प्रतिवेदनमा उल्लेख छ । यो रकम अपराधबाट आर्जित रकम विभिन्न माध्यमबाट जम्मा भएको र यो रकमको स्रोत प्रतिवादी अन्सारीले खुलाउन नसकेको अभियोगपत्रमा उल्लेख छ ।यस्तै, अन्सारीकी पत्नी खातुनको ९ फेब्रुअरी २०१८ देखि २६ मे २०२५ को अवधिमा सानिमा बैंकमा जम्मका भएको २५ वटा कारोबारबाट १ करोड ८६ लाख ११ हजार रुपैयाँको स्रोत पनि खुल्न नसकेको र यो रकम अपराधबाट आर्जित सम्पत्ति शुद्धीकरण गरेबापतको भएको अभियोगपत्रमा उल्लेख छ । सन् २००८ को १ वर्षमा इन्भेष्टमेन्ट बैंकमा जम्मा भएको ३ करोड रुपैयाँ पनि गैरकानुनी गतिविधिबाट आर्जित सम्पत्ति नै भएको अनुसन्धान प्रतिवेदनमा उल्लेख छ । तर, अन्सारीले आफ्नो आम्दानी माछापालन, खेतीकिसानी र पैत्रिक सम्पत्ति न भएको भन्दै आफूमाथि सम्पत्ति शुद्धीकरणमा प्रतिवादी बनाइनु गलत भएको जिकिर गरेका छन् । जाली नोट कारोबार नगरेको र यसबाट कुनै आम्दानी पनि नगरेको उनले बयानमा उल्लेख गरेका छन् ।"
आज देश-दुनियाँमा के-के भयो ?,"काठमाडौँ — साउनदेखि नियुक्त हुने कर्मचारीलाई पेन्सन तथा उपदानको सट्टा योगदानमा आधारित सामाजिक सुरक्षा, बीपी राजमार्गमा थप एक महिना रातिको समयमा यातायात सञ्चालनमा रोक, प्रधानमन्त्री ओली स्पेनमा सम्पन्न राष्ट्रसंघीय सम्मेलनमा भाग लिइ स्वदेश फिर्ता, तातोपानी नाका हुँदै भित्रियो चिनियाँ हेलिकोप्टरदेखि तालिबान सरकारलाई औपचारिक मान्यता दिने पहिलो देश बन्यो रुससम्मका खबर आज चर्चामा रहे ।0000आगामी आर्थिक वर्ष २०८२र०८३ देखि नियुक्त हुनेकर्मचारीलाई पेन्सन तथा उपदानको सट्टा योगदानमा आधारित सामाजिक सुरक्षा प्रणाली लागू हुनेभएको छ । अर्थ मन्त्रालयले आज सबै मन्त्रालय, नियामक निकाय, सार्वजनिक संस्थान, बोर्ड, समिति तथा प्रतिष्ठानलाई परिपत्र गर्दै सामाजिक सुरक्षा प्रणाली लागू गर्ने व्यवस्था मिलाउन निर्देशन दिएको हो।0000बीपी राजमार्गमा रातिको समयमा थप एक महिना यातायात सञ्चालनमा रोकलगाइएको छ । बुधबार बसेको जिल्ला सुरक्षा समिति काभ्रेपलाञ्चोकको सुरक्षा बैठकको निर्णय अनुसार, साँझ ६स्३० देखि बिहान ५ बजेसम्म थप एक महिनासम्म बीपी राजमार्गमा यात्रुबहाक तथा निजी सवारी सञ्चालनमा रोक लगाइएको जिल्ला प्रशासन कार्यालय काभ्रेका सहायक प्रमुख जिल्ला अधिकारी सुदर्शन श्रेष्ठ जानकारी दिए ।0000प्रधानमन्त्री केपी शर्मा ओली स्पेनको सेभियामा यही असार १६ देखि १९ गतेसम्म आयोजना भएको संयुक्त राष्ट्रसंघीय ‘विकासका लागि वित्तसम्बन्धी चौथो अन्तरराष्ट्रिय सम्मेलन’ भाग लिई शुक्रबार स्वदेश फर्किएका छन् । प्रधानमन्त्री ओलीलाई त्रिभुवन अन्तर्राष्ट्रिय विमानस्थलको अतिविशिष्ट कक्षमा उपप्रधान एवं सहरी विकासमन्त्री प्रकाशमान सिंह, संस्कृति, पर्यटन तथा नागरिक उड्डयनमन्त्री बद्रीप्रसाद पाण्डे र मुख्यसचिव एकनारायण अर्यालले स्वागत गरे ।0000जिल्लाबाट चीन जोड्नेतातोपानी नाका अब हेलिकोप्टर आयातको प्रवेशद्वारसमेतबनेको छ । पहिलोपटक चीनबाट ल्याइएको हेलिकोप्टर यही नाकाबाट बिहीबार नेपालको सीमाक्षेत्रको बजार प्रवेश गरेको छ । तातोपानी सुक्खा बन्दरगाह तथा भन्सार कार्यालयका प्रमुख राजेन्द्रप्रसाद चुडालका अनुसार चीनको सहरबाट ४० फिटे टेलरमा राखेर हेलिकोप्टर तातोपानीसम्म ल्याइएको हो ।0000रुसले अफगानिस्तानमा तालिबान नेतृत्वको सरकारलाई औपचारिक मान्यतादिएको छ । तालिबान सरकारलाई मान्यता दिने रुप पहिलो मुलुकसमेत बनेको छ । अफगानिस्तानका विदेशमन्त्री आमिर खान मुत्ताकीले यसलाई रुसको कदमलाई 'साहसिक' निर्णयको संज्ञा दिएका छन् । बिहीबार मात्र काबुलमा विदेशमन्त्री मुत्ताकीले रुसका राजदूत दिमित्री जिरनोभसँग भेटवार्ता गरेका थिए ।"
सरकारी ढुकुटीको दोहन : असारमा मात्रै प्रधानमन्त्रीसहित दर्जन मन्त्री र सचिवको विदेश भ्रमण,"काठमाडौँ — सुशासन र मितव्ययिताको नारा दिएर बनेको एमाले-कांग्रेस गठबन्धन सरकारका पदाधिकारीलाई विदेश भ्रमण गर्न भ्याईनभ्याई भएको छ। सरकारी ढुकुटीको दोहन गर्दै प्रधानमन्त्री, मन्त्री र सचिवहरू लर्को लागेर विदेश सयर गरिरहेका छन्।मन्त्रिपरिषद्को हरेकजसो बैठकले गरेको निर्णय सूचीमा मन्त्री र सचिवहरूको विदेश भ्रमणलाई स्वीकृति दिएको छ।प्रधानमन्त्री केपी शर्मा ओली स्पेनको यात्रामा जानुअघि असार १३ मा बसेको मन्त्रिपरिषद्ले दुई जना मन्त्री र पाँच जना सचिवहरूको विदेश भ्रमणलाई स्वीकृति प्रदान गरेको थियो। त्यसअगाडि असार ९ को बैठकले तीन जना मन्त्रीको विदेश भ्रमण स्वीकृत गरेको थियो।असार २ को मन्त्रिपरिषद् बैठकले प्रधानमन्त्रीको स्पेन यात्रासहित पाँच जना मन्त्रीको विदेश भ्रमणलाई स्वीकृति प्रदान गरेको थियो। यसरी असार महिनामा मात्रै प्रधानमन्त्री ओलीसहित एक दर्जन मन्त्रीको विदेश भ्रमणलाई मन्त्रीपरिषद्ले स्वीकृति दिइसकेको छ। त्यस्तै, असारमा मात्रै ८ जना सचिवहरूको विदेश भ्रमण स्वीकृत भइसकेको छ। कतिपयले भ्रमण पूरा गरिसकेका छन् भने कतिपय भ्रमणमा जाने तयारीमा छन्।प्रधानमन्त्री केपी शर्मा ओली शुक्रबार स्पेनको भ्रमण पूरा गरी स्वदेश फर्किएका छ। गत शनिबार त्यसतर्फ गएका ओली साताव्यापी यात्रा पूरा गरेर शुक्रबार स्वदेश फर्किए। संयुक्त राष्ट्र संघको विकासका लागि वित्त सम्बन्धी चौँथो अन्तर्राष्ट्रिय सम्मेलनमा भाग लिन उनी स्पेन पुगेका थिए।परराष्ट्र मन्त्री आरजु राणा देउवा १७ दिने विदेश भ्रमणमा छिन्। असार १३ देखि २९ सम्मको उनको यात्रालाई असार ९ गतेको मन्त्रिपरिषद् बैठकले स्वीकृति दिएको थियो। उनी रोममा हुने खाद्य तथा सुरक्षा संगठनको ४४ औँ सम्मेलनमा भाग लिन गएकी छन्। असार १४-२० सम्म उक्त सम्मेलन हुँदै छ।उक्त सम्मेलनपछि परराष्ट्र मन्त्री राणा इटलीको मिलान तथा जर्मनीको ह्याम्बर्ग र बर्लिनमा लगानी बोर्डले लगानी प्रवर्द्धन सम्बन्धी आयोजना गर्ने कार्यक्रममा सहभागी हुने छिन् । उनी असार २९ मा स्वदेश फर्किने छिन् । श्रम, रोजगार तथा सामाजिक सुरक्षा मन्त्री शरदसिंह भण्डारी असारको प्रारम्भमा जेनेभा भ्रमणमा थिए।जेठको अन्त्यमा ११३ औँ अन्तर्राष्ट्रिय श्रम सम्मेलनमा सहभागी हुन जेनेभा पुगेका उनी असार ४ गते नेपाल फर्किएका थिए। भण्डारी फर्किने दिन कृषि तथा पशुपन्छी विकास मन्त्री रामनाथ अधिकारी बैंकक उडेका थिए। ह्यान्ड इन ह्यान्ड इन्भेस्टमेन्ट डायलगमा सहभागी हुन उनी त्यता गएका थिए ।त्यही समयमा युवा तथा खेलकुद मन्त्री तेजुलाल चौधरी दुबईमा थिए । कृषि मन्त्री थाइल्यान्डबाट फर्किनासाथ स्वास्थ्य तथा जनसंख्या मन्त्री प्रदीप पौडेल त्यता उडे । असार ९ देखि १३ सम्म उनी बैंकक यात्रामा थिए । स्वास्थ्य मन्त्री फर्किने दिन भौतिक पूर्वाधार तथा यातायात टर्की प्रस्थान गरे । असार २ को मन्त्रिपरिषद्ले असार १३ देखि १५ गतेसम्मका लागि मन्त्री दाहालको टर्की भ्रमण स्वीकृत गरेको थियो ।ग्लोबल ट्रान्स पोर्ट कनेक्टिभिटी फोरममा सहभागी हुने उनको कार्यक्रम थियो । ऊर्जा जलस्रोत तथा सिँचाइ मन्त्री दीपक खड्का सांघाईको अपरेसन अर्गनाइजेसनले चीनको झेजियाङ प्रान्तको निङबो सहरमा आयोजित कार्यक्रममा सहभागी हुन असार ९ गते त्यता गए। त्यता उनले एक साता बिताएका छन्।उपप्रधान एवं अर्थमन्त्री विष्णुप्रसाद पौडेल असार १० देखि १२ सम्म जनवादी गणतन्त्र चीन भ्रमणमा जाने तय थियो। एसियाली पूर्वाधार लगानी बैंकको बोर्ड अफ गभर्नर्सको वार्षिक बैठकमा जानलाई उनलाई मन्त्रिपरिषद् स्वीकृति प्रदान गरिसकेको थियो । तर, बजेटमाथिको छलफल नसिकिएकाले उनी त्यता जाने कार्यक्रम स्थगित भयो।खानेपानी मन्त्री प्रदीप यादव असार १५ देखि १९ सम्मका लागि स्पेन यात्रामा छन् । प्रधानमन्त्री सहभागी हुने विकासका लागि वित्त कार्यक्रमकै साइड कार्यक्रमका लागि यादव यता गएका हुन् । त्यस्तै, महिला तथा बालबालिका तथा ज्येष्ठ नागरिक मन्त्री नवलकिशोर साहलाई असार १४ मा जर्मनीको बोनमा आयोजना हुने ३६ औँ नेपाल डे कार्यक्रममा सहभागी हुन मन्त्रिपरिषद्ले स्वीकृति प्रदान गरेको थियो ।सञ्चार तथा सूचना प्रविधि मन्त्री पृथ्वी सुब्बा गुरूङ, संस्कृति तथा नागरिक उड्डयन मन्त्री बद्री पाण्डेको हुन लागेको विदेश यात्रालाई मन्त्रिपरिषद्ले स्वीकृति प्रदान गरिसकेको छ । त्यस्तै, कृषि तथा पशुपन्छी विकास मन्त्री अधिकारी असार महिना भित्रै दोस्रो पटक विदेश यात्रामा जाँदैछन् ।सञ्चार मन्त्री गुरुङ असार २३ देखि २७ गतेसम्म स्विट्जरल्यान्डको जेनेभामा हुने वर्ल्ड समिट वन इन्फर्मेसन सोसाइटीको कार्यक्रममा भाग लिने तय छ । त्यस्तै, पर्यटनमन्त्री पाण्डे पेरिस जाँदैछन् । असार २२ गतेबाट त्यहाँ हुने वर्ल्ड हेरिटेजको ४७ औँ सेसनमा उनले भाग लिने कार्यक्रम छ । कृषि मन्त्री अधिकारी असार ३० मा भियतनाममा प्रस्थान गर्दैछन् । एक देश एक उत्पादनको प्राथमिकता सम्बन्धी ज्ञान आदान प्रदान सम्बन्धी कार्यक्रममा उनले भाग लिने कार्यक्रम छ ।मन्त्री तथा सचिवहरूको विदेश भ्रमणको ताँतीलाई पूर्व अर्थसचिव तथा उच्चस्तरीय आर्थिक सुधार सुझाव आयोगका अध्यक्ष रामेश्वरप्रसाद खनाल सबैको आशक्ति विदेश भ्रमणमा देखिनुको परिणाम भन्छन्।‘उच्च पदस्थ सम्माननीय पदमा रहेकादेखि मन्त्री, सांसद सबैमा विदेश भ्रमणको मोह अत्यधिक छ,’ उनले भने, ‘निजामतीमा झन् व्यापक छ । त्यसैको परिणाम हो । सुशासन र मितव्ययिताको गफ गरेर बाहिर राम्रो प्रचारबाजी गर्नेहरूमा पनि पदमा पुगेपछि विदेश भ्रमण प्राथमिकतामै पर्ने गर्छ ।’उनले कुनै पनि पदाधिकारीको विदेश भ्रमण किन ? त्यसले त्यसलाई के लाभ हुन्छ ? पदीय मर्यादा सुहाउँदो भ्रमण छ कि छैन ? यी कुराहरू नहेरिँदा जो जता पनि भ्रमणमा जाने गरेको बताए ।‘जान कति जरुरी छ । देशको ढुकुटी कस्तो छ । जानैपर्ने, गरिमापूर्ण छ कि छैन यी विषयमा कसैले ध्यान पुर्‍याइरहेको पाइँदैन,’ उनले भने, ‘सुशासन, मितव्ययिता र चालु खर्चलाई घटाउने विषय नारामा मात्रै सीमित भइरहेका छन् ।’"
चिकित्सक संघले सोमबार आकस्मिक बाहेकका सेवा बन्द गर्ने,"काठमाडौँ — उपभोक्ता अदालतसम्बन्धी विषयमा असन्तुष्टि जनाउँदै नेपाल चिकित्सक संघले चरणबद्ध आन्दोलनको घोषणा गरेको छ। संघले देशभरका अस्पताल तथा स्वास्थ्य संस्थाहरूमा सोमबार आकस्मिक बाहेकका सेवा बन्द गर्ने जनाएको छ ।संघको शुक्रबार बसेको कार्यकारिणी समितिको आकस्मिक बैठकले अहिलेको विषम परिस्थितिमा चिकित्सकहरूलाई हतोत्साहित पार्ने र असुरक्षित वातावरण सिर्जना गरिएको भन्दै आन्दोलनका कार्यक्रम सार्वजनिक गरेको हो ।संघले शुक्रबार शाखा कार्यालयहरुद्वारा सम्बन्धित जिल्ला प्रशासन कार्यालयहरुमा प्रमुख जिल्ला अधिकारीलाई ज्ञापनपत्र बुझाएको छ भने आइतबार सम्पूर्ण चिकित्सकहरूद्वारा आ- आफ्नो कार्यस्थलमा पहिलो एक घण्टा धर्ना दिने विरोधका कार्यक्रम तय गरिएको संघले विज्ञप्तिमार्फत जनाएको छ ।यस्तै संघका सम्पूर्ण शाखा कार्यालयहरूद्वारा चिकित्सकहरूको हस्ताक्षर र नेपाल मेडिकल काउन्सिलको प्रमाणपत्र संकलन गरी सोमबारभित्र संघको केन्द्रीय कार्यालय, काठमाडौँमा पठाउने, मंगलबार सम्पूर्ण चिकित्सकहरूको नेपाल मेडिकल काउन्सिलको प्रमाणपत्र काउन्सिलमै बुझाउनेसमेत संघको विरोध कार्यक्रम रहेको संघका महासचिव डा. सन्जिब तिवारीले जनाए ।"
रक्तसञ्चार गुणस्तरका मापदण्ड पालना गरेका छौँ : रेडक्रस सोसाइटी,"काठमाडौँ — नेपाल रेडक्रस सोसाइटीले रक्तसञ्चारको गुणस्तरलगायतका विषयमा प्रश्नचिह्न खडा गरी जनमानसलाई त्रास तथा भ्रम फैलाउने प्रयत्न गरिएकामा ध्यानाकर्षण भएको जनाएको छ ।रेडक्रसले आज विज्ञप्तिमार्फत नेपाल सरकारको राष्ट्रिय रक्तसञ्चार नीति २०७१ मा उल्लेख भएअनुसार रक्तदाता छनोट, रक्तसङ्क्रमण परीक्षण, उपकरणको मर्मतसम्भारका मापदण्ड पालना गरी विभिन्न प्रविधिअनुसार नेपाल सरकार तथा स्वास्थ्य मन्त्रालयले तोकेको शुल्क लिई सेवा प्रदान गरिरहेको स्पष्ट पारेको हो ।नेपाल रेडक्रसले नेपाल सरकार, विश्व स्वास्थ्य सङ्गठन तथा विज्ञहरूको टोलीबाट हुने छानबिन, अनुगमनका लागि खुला रहेको जनाएको छ । यसरी भएका छानबिन, अनुगमनबाट प्राप्त सुझावहरूको क्रमशः स्रोत र साधनले भ्याएसम्म कार्यान्वयन गर्दै आएको केन्द्रीय रक्तसञ्चार सेवाका निर्देशक पवन गुप्ताले जानकारी दिए।रेडक्रसले हाल केन्द्रीय रक्तसञ्चार सेवालगायत प्रादेशिक र जिल्ला तहमा गरी एक सयभन्दा बढी स्थानमा स्वयंसेवक परिचालन गरी रक्तसञ्चार सेवा प्रदान गरिरहेको छ । विश्व स्वास्थ्य सङ्गठनमा सूचीकृत रिएजेन्ट, परीक्षण र उपकरणहरूको प्रयोगबाट सेवा भइआएको र राष्ट्रिय रक्तसञ्चार नीतिमा नै नेपाल रेडक्रस सोसाइटीको सेवाको उल्लेख भएको विज्ञप्तिमा उल्लेख छ ।नेपाल रेडक्रसले नेपालमा २०२३ सालमा स्थापना गरेको रक्तसञ्चार सेवाले २०४८ सालदेखि नीतिगत जिम्मेवारी पाई राष्ट्रिय रक्तसञ्चार नीति २०७१ र नेपाल सरकार स्वास्थ्य तथा जनसङ्ख्या मन्त्रालयबाट स्वीकृत निर्देशिकाबमोजिम सेवा सञ्चालन गर्दै आएको छ ।"
प्रधानमन्त्री ओली स्पेनमा सम्पन्न राष्ट्रसंघीय सम्मेलनमा भाग लिइ स्वदेश फिर्ता,"काठमाडौँ — प्रधानमन्त्री केपी शर्मा ओली स्पेनको सेभियामा यही असार १६ देखि १९ गतेसम्म आयोजना भएको संयुक्त राष्ट्रसंघीय ‘विकासका लागि वित्तसम्बन्धी चौथो अन्तरराष्ट्रिय सम्मेलन’ भाग  लिई शुक्रबार स्वदेश फर्किएका छन् ।प्रधानमन्त्री ओलीलाई त्रिभुवन अन्तर्राष्ट्रिय विमानस्थलको अतिविशिष्ट कक्षमा उपप्रधान एवं सहरी विकासमन्त्री प्रकाशमान सिंह, संस्कृति, पर्यटन तथा नागरिक उड्डयनमन्त्री बद्रीप्रसाद पाण्डे र मुख्यसचिव एकनारायण अर्यालले स्वागत गरे । त्यस अवसरमा नेपाली सेनाको एक टुकडीले उनीप्रति सम्मान गारत अर्पण गरेको थियो । प्रधानमन्त्रीको स्वागतका लागि विमानस्थमा उच्चपदस्थ सरकारी अधिकृत एवं सुरक्षा निकायका प्रमुख विमानस्थल पुगेका थिए ।‘इन्टरनेशनल कन्फरेन्स अन फाइनान्सिङ फर डेभलपमेन्ट अफ युनाइटेड नेसन्स् (एफएफडी–४)’ का लागि राष्ट्रसंघका महासचिव एन्टेनियो गुटेरस र स्पेनका प्रधानमन्त्री पेड्रो सान्चेजको मैत्रीपूर्ण निमन्त्रणमा उहाँ यही असोज १४ गते त्यसतर्फ गएका थिए ।स्पेनमा रहँदा प्रधानमन्त्री ओलीले विभिन्न मुलुकका आफ्ना समकक्षी तथा राष्ट्रप्रमुखसँग बेग्लाबेग्लै भेटवार्ता गरे । त्यसक्रममा प्रधानमन्त्री ओलीले स्पेनका नरेश फिलिप द्वितीयसँग शिष्टाचार भेट तथा समकक्षी सान्चेजसँग पनि भेटवार्ता गरेको परराष्ट्र मन्त्रालयले जनाएको छ ।सम्मेलन क्रममा प्रधानमन्त्री ओलीले सरकार प्रमुख, विश्व र क्षेत्रीय संस्था, वित्तीय र व्यापारिक संस्था, व्यवसायी, नागरिक समाज तथा राष्ट्रसंघीय निकायका प्रतिनिधिसँग भेटवार्ता गरेका थिए ।परराष्ट्र मन्त्रालयका अनुसार सम्मेलनमा नेपालले अल्पविकसित, साना र टापु मुलुकका विकासका चुनौतीबारे आफ्ना धारणा राखेको थियो । सम्मेलन दिगो विकासका लागि तत्काल र दीर्घकालीन लगानीका चुनौतीमा घटाउने सम्बन्धमा केन्द्रित थियो ।प्रधानमन्त्री ओलकासाथ उनकी पत्नी राधिका शाक्य, प्रधानमन्त्रीका मुख्य सल्लाहकार विष्णुप्रसाद रिमाल, परराष्ट्र मन्त्रालयका सचिव अमृतबहादुर राई, अर्थ मन्त्रालयका सचिव घनश्याम उपाध्याय, प्रधानमन्त्री तथा मन्त्रिपरिषद् कार्यालयका सचिव राजकुमार श्रेष्ठलगायतको नेपाली प्रतिनिधिमण्डलका सदस्य थिए ।"
गिरिजाप्रसाद कोइराला क्रान्ति र शान्तिको नेता : राष्ट्रपति पौडेल,"काठमाडौँ — राष्ट्रपति रामचन्द्र पौडेलले पूर्वप्रधानमन्त्री गिरिजाप्रसाद कोइराला क्रान्ति र शान्तिको नेता भएको बताएका छन्। पूर्वप्रधानमन्त्री गिरिजाप्रसाद कोइरालाको १०२औँ जन्मजयन्तीका अवसरमा शुक्रबार आयोजित कार्यक्रमलाई सम्बोधन गर्दै राष्ट्रपति पौडेलले भने, 'मैले गिरिजाप्रसाद कोइरालाका बारेमा एकै शब्दमा भन्नुपर्दा उहाँ क्रान्तिको पनि नेता हो, शान्तिको पनि नेता हो ।'राष्ट्रपति पौडेलले राजनीतिको दिशा बदल्ने सामथ्र्य राखेर गिरिजाप्रसादले लोकतान्त्रिक आन्दोलनको नेतृत्व गर्ने, शान्ति प्रक्रियालाई अगाडि बढाउने र गणतन्त्र स्थापन गर्ने पछिल्लो कालखण्डको महत्त्वपूर्ण तीन राजनीतिक परिघटनालाई नेतृत्व लिएको स्पष्ट पारे।जीवनको उत्तरार्द्धमा गिरिजाप्रसाद कोइराला नेताबाट राजनेताको स्थान प्राप्त गर्न सफल हुनुभयोे जो, हामी सबैका लागि सधैँ प्रेरणाको स्रोत रहिरहनुभएको राष्ट्रपति पौडेलले भनाइ थियो ।उनले आफ्नो निर्णयमा जस्तोसुकै जोखिम मोल्ने आँट राख्ने कोइरालामा आत्मविश्वास अजेय भएको बताए।उनले भने, 'त्यसैले उहाँ निरन्तर लोकतन्त्रको लडाइँमा लागिरहनुुभयो । काममा नथाक्ने र साथीहरूलाई अगाडि बढ्न प्रेरित गर्ने उहाँको बानी थियो । अप्ठ्यारोमा पनि उहाँभित्रको लोकतन्त्रको दियो कहिल्यै निभेन।'राष्ट्रपति पौडेलले शान्ति, स्थायित्व, मेलमिलाप, सहकार्य, सुशासन र जनतामा सेवा प्रवाहको चुस्ततासहित हाम्रा स्रोत, साधनहरूको समुचित उपयोगबाट मात्र हामीले राखेको मुलुकको समृद्धिको लक्ष्य पूरा हुने बताए। उनले भने, 'जनता आफैँले बनाएको संविधान हामीले पाएका छौँ । जनताको जीवनस्तरमा सुधार र मुलुकको समृद्धि नै हाम्रो संविधान र सङ्घीय लोकतान्त्रिक गणतन्त्रले राखेको अभिष्ट हो । शान्ति, स्थायित्व, मेलमिलाप, सहकार्य, सुशासन र जनतामा सेवा प्रवाहको चुस्ततासहित हाम्रा स्रोत, साधनहरूको समुचित उपयोगबाट मात्र यो लक्ष्य पूरा हुन्छ ।'उनले आर्थिक विकासको मोडेलमा दार्शनिक मतभिन्नता रहँदारहँदै पनि पुँजीवादी र कम्युनिष्ट चिन्तनबीच मध्यमार्गी धार समाएर गिरिजाप्रसदको कार्यकालमा आर्थिक विकासको मोडेलले संसारभर विभिन्न नकारात्मक आर्थिक झड्का आउँदा पनि नेपालको अर्थतन्त्र केही हदसम्म जोगिएको बताइन्।"
"संसद् र न्यायालयमा जे चलिरहेको छ, त्यो जनतामाझ गरेको कबुलविपरीत हो : अध्यक्ष दाहाल","काठमाडौँ — माओवादी केन्द्रका अध्यक्ष पुष्पकमल दाहालले संसद् र न्यायालयमा जे चलिरहेको छ, त्यो दलहरूले जनतामाझ गरेको कबुलविपरीतको अभ्यास भएको बताएका छन्।उनले अहिलेको सरकारले गरेका गतिविधि, संसदीय अभ्यास र न्यायालयका गतिविधि जनतासँग गरेको कबुल विपरीत भइरहेको बताएका हुन्।शुक्रबार स्वर्गीय गिरिजाप्रसाद कोइरालाको १०२ औँ जन्मजयन्तीका अवसरमा आज शीतल निवासमा आयोजित विशेष कार्यक्रममा अध्यक्ष दाहालले लोकतन्त्र र शान्ति प्रक्रियामा स्व. गिरिजाप्रसाद कोइरालाको महत्त्वपूर्ण योगदान रहेको बताए। कोइरालाको सपना पूरा गर्नेतर्फ अहिलेको नेतृत्वले ध्यान दिन आवश्यक रहेको उनको भनाइ छ।अध्यक्ष दाहालले विस्तृत शान्ति सम्झौताको भावना अनुरूप देश अघि बढेकोमा गम्भीर प्रश्न उठाए। 'हामीले विस्तृत शान्ति सम्झौता गर्दा जनतासँग जे कबुल गरेका थियौँ, के त्यतैतिर अगाडि बढेका छौँ त?' उनले प्रश्न गरे।उनले कोइरालाले देखेको लोकतान्त्रिक मूल्य, पारदर्शी न्याय व्यवस्था, सबल संसद् र जनमुखी शासन व्यवस्थालाई कार्यान्वयन गर्न गम्भीरता नदेखिएको बताए। 'अहिले चलिरहेको संसदीय अभ्यास, न्याय क्षेत्रको कामकारबाही, सरकारले गरेका गतिविधि- के हामी लोकतन्त्र र परिवर्तनको जनताको अभ्यासतर्फ अग्रसर छौँ?,' उनले भने।गिरिजाबाबुको योगदानको सम्मान गर्दै अध्यक्ष दाहालले वर्तमान नेतृत्वले गणतन्त्रमा जनताले देखेका सपना साकार पार्नेतर्फ ठोस कदम चाल्न नसकेकोप्रति चिन्ता व्यक्त गरे। 'गिरिजाबाबुले जनताको पक्षमा गरेका कामको स्मरण गर्दै गर्दा आजका नेताहरूले गम्भीर समीक्षा गर्न जरुरी छ,' उनले भने।उनले आफू जनताको भावना र समस्या बुझ्न हुलाकी राजमार्ग र मध्य पहाडी लोकमार्ग केन्द्रित जनतासँगको अभियानमा निस्किएको बताए। 'म अहिले जनताको भावना र पिरमर्का बुझ्न अभियानमा निस्केको हुँ । अहिले जे भइरहेको छ, त्यसबाट जनता सन्तुष्ट छैनन् । निष्ठापूर्वक जनताको हितको पक्षलाई प्राथमिकता दिएनौँ भने स्थिति गम्भीर छ,' उनले भने।कार्यक्रममा उनले वर्तमान सरकार, संसद् र न्यायालयको कामकारबाहीप्रति असन्तुष्टि जनाउँदै सत्ता पक्षले सोचे जस्तै अवस्था सहज नरहेको बताएका हुन्। 'सरकार कसरी चलेको छ, संसद् र न्यायालयको अवस्था के छ- यो सबै गम्भीर समीक्षा आवश्यक छ,' उनले भने।"
सवारी लाइसेन्ससँग सम्बन्धित सेवा पुन: सञ्चालन,"काठमाडौँ — सफ्टवेयरको समस्याले अवरुद्ध भएको सवारी लाइसेन्ससँग सम्बन्धित सबै सेवा पुन: सञ्चालनमा आएको छ ।सफ्टवेयरमा आएको समस्याले केही घण्टा अवरुद्ध बनेको सवारीचालक अनुमतिपत्रसँग सम्बन्धित सबै सेवा पुन: खुलेको यातायात व्यवस्था विभागका महानिर्देशक राजीव पोखरेलले जानकारी दिए । उनले कान्तिपुरसँग भने, ‘सफ्टवेयरको समस्या समाधान भएपछि सबै सेवा पुन: सन्चालनमा आएका छन् ।’विभागले सफ्टवेयरमा समस्या आएको भन्दै शुक्रबार बिहान सवारी चालक अनुमतिपत्रसँग सम्बन्धित सबै सेवा बन्द गरेको थियो । सेवा अवरुद्ध हुँदा नागरिकले सास्ती पाएका थिए ।"
असार मसान्तभित्र सुझाव पठाउन एमालेको निर्देशन,"काठमाडौँ — एमालेले पार्टीको विधान महाधिवेशनमा प्रस्तुत गरिने संगठनात्मक प्रतिवेदनका सम्बन्धका आवश्यक सुझाव सहितको प्रतिवेदन पठाउन मातहतका कमिटीलाई निर्देशन दिएको छ ।एमाले प्रचार विभाग प्रमुख राजेन्द्र गौतमले विधान महाधिवशेनमा प्रस्तुत गरिने संगठनात्मक प्रतिवेदनका सम्बन्धमा लिखित सुझावसहितको प्रतिवेदन पठाउन प्रदेश र जिल्ला कमिटीलाई निर्देशन दिइएको जानकारी दिए ।'संगठनात्मक प्रतिवेदनमा प्रदेश र जिल्ला कमिटीले आवश्यक सुझावसहित यही असार मसान्तभित्र लिखित प्रतिवेदन पठाउन निर्देशन दिएका छौँ', उनले भने, 'ती सुझावसहित आएका प्रतिवेदनमा केन्द्रीय कमिटीमा छलफल गरेर महाधिवेशनमा लगिनेछ ।'एमालेको दोस्रो विधान महाधिवेशन आगामी भदौ २० देखि भदौ २२ गतेसम्म ललितपुरको गोदावरीमा हुने तय भएको छ ।महाधिवेशनका लागि राजनीतिक प्रतिवेदन प्रधानमन्त्री तथा अध्यक्ष केपी शर्मा ओली, विधान संशोधन प्रस्ताव उपाध्यक्ष विष्णुप्रसाद पौडेल र संगठनात्मक प्रतिवेदनको जिम्मेवारी महासचिव शंकर पोखरेललाई दिएको छ ।"
साउनदेखि नियुक्त हुने कर्मचारीलाई योगदानमा आधारित सामाजिक सुरक्षा प्रणाली लागू हुने,"काठमाडौँ — आगामी आर्थिक वर्ष २०८२/८३ देखि नियुक्त हुने कर्मचारीलाई पेन्सन तथा उपदानको सट्टा योगदानमा आधारित सामाजिक सुरक्षा प्रणाली लागू हुने भएको छ ।अर्थ मन्त्रालयले शुक्रबार सबै मन्त्रालय, नियामक निकाय, सार्वजनिक संस्थान, बोर्ड, समिति तथा प्रतिष्ठानलाई परिपत्र गर्दै सामाजिक सुरक्षा प्रणाली लागू गर्ने व्यवस्था मिलाउन भनेको हो ।योगादनमा आधारित सामाजिक सुरक्षा प्रणाली लागू नगरेका कारण सिर्जना हुने दायित्व नेपाल सरकारले नबेहोर्ने जानकारी गराउन पनि अर्थ मन्त्रालयले अनुरोध गरेको छ ।अहिले कर्मचारी, मजदुर तथा अन्य व्यक्तिहरूलाई सामाजिक सुरक्षा प्रदान गर्न ‘योजनानामा आधारित सामाजिक सुरक्षा ऐन, २०७४’ र सरकारी कर्मचारीका लागि ‘निवृत्तभरण कोष ऐन, २०७५’ कार्यान्वयनमा छन् । जसअनुसार २०७५ सालदेखि योगदानमा आधारित समाजिक सुरक्षा प्रणाली लागू गरिएको थियो ।"
तातोपानी नाका हुँदै भित्रियो चिनियाँ हेलिकोप्टर,"सिन्धुपाल्चोक — जिल्लाबाट चीन जोड्ने तातोपानी नाका अब हेलिकोप्टर आयातको प्रवेशद्वारसमेत बनेको छ । पहिलोपटक चीनबाट ल्याइएको हेलिकोप्टर यही नाकाबाट बिहीबार नेपालको सीमाक्षेत्रको बजार प्रवेश गरेको छ ।तातोपानी सुक्खा बन्दरगाह तथा भन्सार कार्यालयका प्रमुख राजेन्द्रप्रसाद चुडालका अनुसार चीनको सहरबाट ४० फिटे टेलरमा राखेर हेलिकोप्टर तातोपानीसम्म ल्याइएको हो । ‘हाल जाँच पास भएको छैन, आवश्यक भन्सार प्रक्रिया चल्दैछ, ट्रान्सपोर्टको जिम्मा आडो ट्रान्सपोर्ट कम्पनीले लिएको थियो,’ उनले भने ।नेपालको माउन्टेन हेलिकोप्टर प्रालिले खरिद गरेको सो हेलिकोप्टर तातोपानी भन्सारको यात्रु शाखामा अनलोड गरिएको भन्सार कार्यालयले जनाएको छ । कम्पनीले चीनबाट पाँचवटा हेलिकोप्टर ल्याउने सम्झौताअनुसार पहिलो युनिट नेपाल भित्रिएको हो ।तातोपानी भन्सारका सूचना अधिकारी सूर्य काफ्लेले हेलिकोप्टरको मूल्य मूल्याङ्कन गरी राजस्व असुल गर्ने प्रक्रिया सुरु भइसकेको जानकारी दिए । करिब ४ करोड १२ लाखभन्दा बढी राजस्व संकलनपछि जाँचपास प्रक्रिया पूरा हुने अनुमान गरिएको छ। अबको एक–दुई दिनमै प्राविधिक टोली आएर हेलिकोप्टरको अवस्था परीक्षण गर्नेछ । त्यसपछि हेलिकोप्टर सिधा काठमाडौं उडान गर्ने भन्सारले जनाएको छ ।भन्सार शाखामा हालसालै बनाइएको खुला पार्किङ क्षेत्रमा हेलिकोप्टर राखिएको छ । माउन्टेन हेलिकोप्टरका प्राविधिक टोली तातोपानी पुगेर तयारी थालेका छन् ।"
पोखरा विमानस्थलमा ७५ करोड लागतको इन्धन डिपो,"पोखरा — नेपाल आयल निगमले पोखरा क्षेत्रीय अन्तर्राष्ट्रिय विमानस्थल परिसरमा अत्याधुनिक हवाई इन्धन डिपोको निर्माण गरेको छ । निगमले आफ्नो ५५ वर्षको इतिहासमा पहिलोपल्ट शतप्रतिशत स्वदेशी सीप र पुँजी प्रयोग गरेर ७५ करोडको लागतमा डिपो सञ्चालनमा ल्याएको हो ।पहिलोपल्ट शतप्रतिशत स्वदेशी परामर्शदाता, स्वदेशी निर्माण व्यवसायी र आन्तरिक स्रोतबाट आधुनिक सुविधासम्पन्न हवाई इन्धन डिपो निर्माण गरिएको हवाई इन्धन डिपो निर्माण परियोजना पोखराका प्रमुख प्रदीपकुमार यादवले जनाए । ‘यो उपलब्धि नेपालको ऊर्जा क्षेत्रमा आत्मनिर्भरताको दिशामा एक महत्त्वपूर्ण कदम हो,’ उनले भने, ‘यो परियोजनाले केवल पोखराको विमानस्थलमा हवाई इन्धनको आपूर्ति सुनिश्चित मात्रै गर्दैन, स्वदेशी सीप र क्षमताको परिचय दिने कामसमेत गरेको छ ।’डिपोमा १२ सय किलोलिटर क्षमताको ३ वटा ठूला भण्डारण गृह निर्माण गरिएको छ । यसले कुल तीन हजार ६ सय किलोलिटर हवाई इन्धन भण्डारण गर्न सक्ने क्षमता राख्छ । प्रत्येक भर्टिकल स्टोरेज ट्यांकको उचाइ १२ मिटर र व्यास पनि १२ मिटर छ । निगमले ९ हजार २ सय १५ वर्गमिटर क्षेत्रफलको जग्गा नागरिक उड्डयन प्राधिकरणसँग लिज सम्झौता गरी यो परियोजना सञ्चालन गरेको छ । यहाँ जडान गरिएको स्टोरेज ट्यांक तथा फलामको पाइप अमेरिकन पेट्रोलियम इन्स्टिच्युट (एपीआई) मापदण्डमा आधारित छन्, जसले अन्तर्राष्ट्रिय गुणस्तर सुनिश्चित गर्दछ ।हवाई इन्धन जस्तो प्रज्वलनशील पदार्थको सुरक्षाका लागि डिपोमा विशेष व्यवस्था मिलाइएको परियोजना प्रमुख यादवले बताए । सुरक्षा व्यवस्थाका लागि १२ सय किलोलिटर क्षमताको अलग्गै पानी ट्यांकी निर्माण गरिएको छ, जसलाई डिपोको वरिपरि जडान गरिएको फायर फाइटिङ संरचनासँग आबद्ध गरिएको छ ।आगलागीजन्य घटनालाई तत्कालै निस्तेज पार्न ४ हजार लिटर क्षमताको ‘फोम स्टोरेज’ ट्यांक निर्माण गरिएको छ । यसलाई फायर फाइटिङको संरचनासँग आबद्ध गरिएकाले पानीको फोहोरासँगै फोम पनि मिसिएर प्रवाह हुने र तत्कालै आगलागी निस्तेज पार्न सहयोग मिल्ने गरी बनाइएको छ । फायर फाइटिङ प्रयोजनका लागि २३० हर्सपावर क्षमताको दुईवटा फायर फाइटिङ डिजल पम्प, १५ हर्स पावर क्षमताको एउटा जक्की पम्प र ८ इन्चको पाइप जडित गरिएको छ ।भण्डारण गृहमा रहेको हवाई इन्धन पाइपका सहायताले रिफ्युलमा भर्न तथा ट्यांकरबाट ल्याइएको हवाई इन्धन भण्डारण गृहमा राख्न आवश्यक मात्रामा प्रोडक्ट पम्प जडान गरिएको छ । लोडिङ र अनलोडिङमा क्रमशः १ माइक्रोन र ५ माइक्रोनका फिल्टर जडान गरिएको छ । यसले इन्धनको गुणस्तर कायम राख्न मद्दत गर्छ । डिपो निर्माणका लागि २०७७ चैत २ गत सार्वजनिक खरिद ऐनअनुसार बोलपत्र आह्वान गरिएको थियो । तर विविध कारणले गर्दा डेढ वर्षपछि २०७९ कात्तिक २९ मा मात्र बोलपत्र पेस गर्नेमध्ये सार्वजनिक खरिद ऐनको प्रावधानअनुसार तोकिएको योग्यता र न्यूनतम रकम कबोल गर्ने निर्माण व्यवसायीसँग निर्माण कार्यको सम्झौता भएको थियो ।२०७९ पुस १५ मा नागरिक उड्डयन प्राधिकरणसँग जग्गा भाडामा लिने विषयमा सम्झौता भयो । त्यसपछि तत्कालीन उद्योग वाणिज्य तथा आपूर्तिमन्त्री रमेश रिजालको उपस्थितिमा २०८० साउन १ मा निर्माण कार्यको शिलान्यास भएको थियो । परियोजनाको लागत आन्तरिक स्रोतबाट व्यवस्थापन गरिएको निगमले जनाएको छ । पोखराबाट उडान र अवतरण गर्ने राष्ट्रिय तथा अन्तर्राष्ट्रिय विमानलाई आवश्यक पर्ने हवाई इन्धन उपलब्ध गराउनका लागि यो डिपो निर्माण गरिएको हो ।"
लघुवित्तको खराब  कर्जा सवा ७ प्रतिशत,"काठमाडौँ — गत चैत मसान्तसम्ममा लघुवित्त वित्तीय संस्थाको खराब कर्जा ७.२५ प्रतिशत पुगेको छ । गत असार मसान्तको तुलनामा यो १.०८ प्रतिशत बिन्दुले बढेको हो । गत असारमा लघुवित्त वित्तीय संस्थाको औसत खराब कर्जा ६.१७ प्रतिशत थियो ।राष्ट्र बैंकले सार्वजनिक गरेको चालु आर्थिक वर्षको तेस्रो त्रैमासको लघुवित्त वित्तीय संस्थाहरूको गैरस्थलगत सुपरिवेक्षण प्रतिवेदनले २०८१ चैत मसान्तसम्ममा खुद्रा कर्जा प्रदायक लघुवित्त वित्तीय संस्थाहरूको निष्क्रिय कर्जा अनुपातमा वृद्धि भएको देखाएको हो । यसअनुसार गत चैतसम्म लघुवित्त वित्तीय संस्थाहरूको कुल निष्क्रिय (खराब) कर्जा ३१ अर्ब ५३ करोड रुपैयाँ छ ।गत चैतसम्म लघुवित्तको कुल कर्जा तथा सापट ४ खर्ब ३४ अर्ब ८६ करोड रुपैयाँ छ । गत वर्षको तुलनामा चालु आर्थिक वर्षको तेस्रो त्रैमाससम्ममा निष्क्रिय कर्जाको वृद्धिदर २७.०४ प्रतिशत छ, जुन गत आर्थिक वर्षको सोही अवधिमा ४६.६४ प्रतिशतले बढेको राष्ट्र बैंकले जनाएको छ ।गत चैतसम्ममा लघुवित्त वित्तीय संस्थाहरूको कुल कर्जा नोक्सानी व्यवस्था २६ अर्ब २४ करोड पुगेको छ । गत असारको तुलनामा यो २१.२८ प्रतिशतले बढी हो । निष्क्रिय कर्जा नोक्सानी व्यवस्था २०८० असार मसान्तको तुलनामा करिब ५५ प्रतिशतले वृद्वि भई सवा २६ अर्ब पुगेको छ । अघिल्लो आर्थिक वर्षको सोही अवधिमा कुल कर्जा नोक्सानी व्यवस्था रकम २५.५४ प्रतिशतले बढेको थियो ।यो गत चैतसम्मको तथ्यांकको तुलनामा अहिले खराब कर्जा बढेर औसतमा १० प्रतिशत हाराहारीमा पुगेको नेपाल लघुवित्त बैंकर्स संघका अध्यक्ष रामबहादुर यादवले बताए । ‘अप्ठ्यारोमा परेका ऋणीको कर्जा पुनर्तालिकीकरण र पुनःसंरचना गर्न पाउने राष्ट्र बैंकले दिएको सुविधा गत पुससम्म कायमै थियो । यसकारण धेरै कर्जा खराब हुन पाएका थिएनन् । राष्ट्र बैंकले त्यति बेलै तथ्यांक संकलन गरेको हो,’ यादवले भने, ‘पुसयता उक्त सुविधा हट्यो, त्यसपछि तीमध्ये धेरै कर्जा खराब बनेका छन् । यसकारण चैतयता खराब कर्जा बढेको हो ।’कर्जा पुनःसंरचनाको सुविधा हटेपछि ती ऋणीमध्ये ४० प्रतिशतले नियमित रूपमा किस्ता तिरिरहेको र बाँकी ६० प्रतिशतले नियमित रूपमा साँवा–ब्याज तिर्न नसकेको यादवले जनाए । यद्यपि वाणिज्य बैंकहरूको ब्याजदर घटेकाले लघुवित्तको लागत घट्दा नाफा भने बढेको उनले बताए ।गत चैतसम्म लघुवित्त वित्तीय संस्थाबाट कृषि क्षेत्रतर्फ कर्जा प्रवाहको हिस्सामा सामान्य वृद्वि भएको छ । यसअनुसार गत चैतसम्म कुल कर्जाको ५२.६६ प्रतिशत कृषि क्षेत्रमा प्रवाह भएको देखिन्छ । २०८० असार मसान्तमा कृषि क्षेत्रमा ४९.८१ प्रतिशत कर्जा प्रवाह भएको थियो । आर्थिक वर्ष २०८१/८२ को तेस्रो त्रैमाससम्ममा लघुवित्त वित्तीय संस्थाले प्रवाह गरेको कुल कर्जामध्ये सेवा व्यवसाय क्षेत्रमा २३.१९, थोक कर्जामा ९.८८, घरेलु तथा लघु उद्योग क्षेत्रमा ३.५१ प्रतिशत तथा अन्य क्षेत्रमा १०.७७ प्रतिशत कर्जा प्रवाह भएको प्रतिवेदनले देखाएको छ ।२०८१ चैत मसान्तसम्ममा थोक कर्जा प्रदायक लघुवित्त वित्तीय संस्थाको कुल कर्जा तथा सापट रकममा ह्रास आएको छ भने निष्क्रिय कर्जा रकममा भने वृद्वि भएको छ । ती संस्थाले प्रवाह गरेको कुल कर्जा तथा सापट रकम ०८१ असार मसान्तको तुलनामा ११.४९ प्रतिशतले गत चैतसम्म ४७ अर्ब ६७ करोड कायम भएको छ । समीक्षा अवधिमा ती लघुवित्त वित्तीय संस्थाको कुल कर्जा तथा सापटीमध्ये निष्क्रिय कर्जा १ अर्ब ४० करोड रुपैयाँ अर्थात् २.९३ प्रतिशत छ । २०८० असार मसान्तमा निष्क्रिय कर्जाको अनुपात ०.७१ र २०८० चैत मसान्तमा २.५९ प्रतिशत थियो । तेस्रो त्रैमाससम्ममा निष्क्रिय कर्जा १३ प्रतिशतले बढेको छ भने सक्रिय कर्जा १२.०६ प्रतिशतले घटेको छ । गत आर्थिक वर्षको सोही अवधिमा निष्क्रिय कर्जा २३१.०५ प्रतिशतले बढेको थियो । तर सक्रिय कर्जा ११.३० प्रतिशतले घटेको थियो ।प्रतिवेदनअनुसार लघुवित्त वित्तीय संस्थाको पुँजी कोषको स्थिति समग्रमा सन्तोषजनक छ । लघुवित्त संस्थाले आफ्नो जोखिम भारित सम्पत्तिका आधारमा न्यूनतम प्राथमिक पुँजी र पुँजी कोष क्रमशः ४ प्रतिशत र ८ प्रतिशत कायम गर्नुपर्ने प्रावधान छ । २०८१ चैत मसान्तमा समग्रमा लघुवित्त वित्तीय संस्थाहरूको जोखिम भारित सम्पत्तिको अनुपातमा प्राथमिक पुँजी र पुँजी कोष क्रमशः १०.४८ र ११.९० प्रतिशत छ ।समीक्षा अवधिमा लघुवित्त वित्तीय संस्थाको चुक्ता पुँजी ६.८७ प्रतिशत र जोखिम भारित सम्पत्ति ६.८४ प्रतिशतले बढेको छ । लघुवित्त वित्तीय संस्थाका लगानीमा कमी आएको छ । २०८१ चैत मसान्तमा लघुवित्त वित्तीय संस्थाको कुल लगानी २०८१ असार मसान्तको तुलनामा २.५६ प्रतिशतले घटेर ९ अर्ब ९३ करोडमा सीमित भएको छ । अघिल्लो आर्थिक वर्षको सोही अवधिमा कुल लगानी १७.०२ प्रतिशतले बढेको थियो ।२०८१ चैत मसान्तसम्ममा ५२ वटा लघुवित्त वित्तीय संस्था सञ्चालनमा छन् । ती संस्थामध्ये ३ वटा थोक कर्जा प्रदायक संस्था छन् भने बाँकी ४९ वटा खुद्रा कर्जा प्रवाह गर्ने लघुवित्त संस्था छन् । लघुवित्त वित्तीय संस्थाको शाखा संख्या पछिल्लो समय घटेको देखिन्छ । अघिल्लो आर्थिक वर्षको तेस्रो त्रैमाससम्ममा लघुवित्त वित्तीय संस्थाको शाखा संख्या ०.१६ प्रतिशतले घटेकामा यस आर्थिक वर्षको सोही अवधिमा १.०८ प्रतिशतले घटेको छ । २०८१ असार मसान्तको तुलनामा २०८१ चैत मसान्तमा लघुवित्त वित्तीय संस्थाको सदस्य संख्या २.७९ प्रतिशतले बढेर ६१ लाख ६२ हजार पुगेको छ ।प्रदेशगत रूपमा लघुवित्त वित्तीय संस्थाका शाखा लुम्बिनी प्रदेशमा सबैभन्दा बढी देखिन्छ । गत चैत मसान्तमा उक्त प्रदेशमा कुल शाखा संख्याको २१.९६ प्रतिशत (१०८९ शाखा) छ । पहुँचका हिसाबले कर्णाली प्रदेशमा लघुवित्त संस्थाको उपस्थिति न्यून देखिन्छ । उक्त प्रदेशमा कुल शाखा संख्याको ४.८२ प्रतिशत मात्रै शाखा रहेका प्रतिवेदनमा उल्लेख छ ।समीक्षा अवधिमा सर्वसाधारणबाट निक्षेप संकलन गर्ने लघुवित्त वित्तीय संस्थाको तरल सम्पत्तिमा ह्रास आएको छ । सर्वसाधारणबाट निक्षेप संकलन गर्ने लघुवित्त वित्तीय संस्था निर्धन उत्थान लघुवित्त वित्तीय संस्था र छिमेक लघुवित्त वित्तीय संस्था मात्र छन् ।"
"साढे तीन महिनापछि २७ सयमाथि नेप्से, साढे ९ अर्ब रुपैयाँको कारोबार","काठमाडौँ — सेयर कारोबार मापक नेप्से परिसूचक ९.१४ अंकले बढेको छ । साताको अन्तिम कारोबार दिन बिहीबार नेप्से वृद्धिले निरन्तरता पाएको हो । यस दिन शून्य दशमलव ३३ प्रतिशतले बढेर २७ सय ३ दशमलव ८६ बिन्दुमा उक्लिएको छ ।पछिल्ला चार कारोबार दिनयता नेप्से निरन्तर बढ्दा २७ सय बिन्दुमा उक्लिएको छ । नेप्सेका अनुसार साढे तीन महिनापछि नेप्से परिसूचक २७ सय बिन्दु माथि उक्लिएको हो । गत वैशाख ७ मा २७ सय ६ दशमलव ०४ बिन्दुमा बन्द भएको थियो । त्यसयता नेप्से २५ सय बिन्दुमा समेत ओर्लिएको थियो ।बिहीबार कुल १ सय २२ कम्पनीको सेयर मूल्य बढ्यो भने १ सय २५ कम्पनीको मूल्य घट्यो । कुल ९६ हजार ४ सय ११ पटकको कारोबारबाट २ करोड ४९ लाख ७६ हजार ३ सय ६६ कित्ता सेयर किनबेच भएको छ । नेप्सेका अनुसार ९ अर्ब ६४ करोड ५५ लाख रुपैयाँको सेयर कारोबार भएको छ । जुन बुधबारको तुलनामा घटेको हो । नेप्सेका अनुसार बुधबार ९ अर्ब ७४ करोड ४८ लाख रुपैयाँको सेयर कारोबार भएको थियो ।कुल ५ उपसमूह घट्यो भने ८ उपसमूह बढ्यो । व्यापार ५४.४६, जलविद्युत् २१.४९, होटल तथा पर्यटन ५.१९ र लगानी शून्य दशमलव ८७ अंकले घट्यो । बढ्ने उपसमूहमा सबैभन्दा बढी जीवन बिमा ३४५.८८ अंक र निर्जीवन बिमा २७९.१९ अंकले बढेको छ ।नेपाल फाइनान्स कम्पनीको ९.९८, खानीखोला हाइड्रोपावरको ७.१७, समृद्धि फाइनान्स कम्पनीको ७.०८, भूगोल इनर्जी डेभलपमेन्ट कम्पनीको ६.७८ र सयपत्री हाइड्रोपावरको ६.५७ प्रतिशतले सेयर मूल्य बढ्यो ।सप्तकोशी विकास बैंकको सेयर मूल्य १० प्रतिशतले घटेर सर्किट ब्रेक लाग्यो । गुराँस लघुवित्त ९.९५, धौलागिरी लघुवित्तको ५.५५, पाँचथर पावर कम्पनीको ३.७९, पञ्चकन्या माई हाइड्रोपावरको ३.७७ प्रतिशतले सेयर मूल्य घट्यो । कारोबार रकमका आधारमा बुटवल पावर कम्पनी, साहस ऊर्जा, सप्तकोशी विकास बैंक, राधी विद्युत् कम्पनी र एनआरएन इन्फ्रास्ट्रक्चर एन्ड डेभलपमेन्ट कम्पनी अग्रस्थानमा रहे । बुटवल पावर कम्पनीको ३१ करोड ६८ लाख, साहस ऊर्जाको २७ करोड २८ लाख, सप्तकोशी विकास बैंकको २६ करोड २८ लाख, राधी विद्युत् कम्पनीको २३ करोड ११ लाख र एनआरएन इन्फ्रास्ट्रक्चर एन्ड डेभलपमेन्टको २२ करोड ३९ लाख रुपैयाँको सेयर कारोबार भएको छ ।नेप्से बढेसँगै सेयर बजारको आकार (कुल बजार पुँजीकरण) मा १५ अर्ब २३ करोड ३४ लाख रुपैयाँले बढेको छ । गत बुधबार ४४ खर्ब ८९ अर्ब ९५ करोड रुपैयाँ रहेको कुल बजार पुँजीकरण बिहीबार ४५ खर्ब ५ अर्ब १९ करोड रुपैयाँ कायम भएको छ । कुल सूचीकृत सेयरलाई सोही दिनको सेयर मूल्यले गुणा गरेर कुल बजार पुँजीकरण गणना गरिन्छ ।"
नागढुंगा-नौबिसे खण्डमा सकियो कालोपत्र,"काठमाडौँ — तीन खण्डमा विभाजन गरेर स्तरोन्नति थालिएको नागढुंगा–नौबिसे सडक खण्डअन्तर्गतको पहिलो खण्डमा पहिलो तहको कालोपत्रको काम सकिएको छ । नागढुंगादेखि मुग्लिनसम्मको ९४.६६ किमि सडकलाई तीन खण्डमा विभाजन गरेर स्तरोन्नति भइरहेको छ ।१२.२६ किमिको पहिलो खण्डमा नागढुंगा–नौबिसे पर्छ । यही खण्डमा दोस्रो तहको कालोपत्र गर्ने काम पनि ५.५ किमि सकिइसकेको छ । तेस्रो तहसम्म सडक कालोपत्र गरिन्छ ।बाँकी कालोपत्रको काम बर्खापछि मात्र थालिने नागढुंगा–मुग्लिन सडक योजना पूर्वी खण्डका प्रमुख केशवप्रसाद ओझाले बताए । यो खण्ड भएर दैनिक १२ हजार सवारीसाधन ओहोरदोहोर गर्छन् । झ्याप्लेखोलामा विशेष प्रकृतिको स्लोब स्टेबलाइजेसन (पहिरो नियन्त्रण) को काम भइरहेको छ । यसको काम सकिएपछि मात्र त्यस खण्डमा कालोपत्र गरिनेछ ।नागढुंगा–नौबिसे खण्डको समग्र भौतिक प्रगति ८४ प्रतिशत छ । यस खण्डको स्तरोन्नतिको ठेक्का १ अर्ब ३० करोड रुपैयाँमा जाङ्सु–सगुन जेभीले पाएको छ । यही खण्डको खानीखोलामा पैदलयात्रीका लागि अपांगमैत्री अकासे पुल बनाउन लागिएको नागढुंगा–मुग्लिन सडक योजना पूर्वी खण्डका प्रमुख केशवप्रसाद ओझाले जनाए ।दोस्रो खण्डमा पर्छ, नौबिसे–मलेखु खण्ड । यसको दूरी ४३.५४ किमि छ । यस खण्डको ठेक्का ५ अर्ब ३३ करोड १९ लाखमा जेडआईसीजी–शर्मा–लामा जेभीले लिएका हुन् । यसको भौतिक प्रगति ४२ प्रतिशत मात्र छ । यस खण्डमा दुवैतर्फी गरेर १३ किमि सडकमा पहिलो तहको कालोपत्र गरिएको छ ।"
यस्तो छ आजका लागि विदेशी मुद्राको विनिमयदर,"काठमाडौँ — नेपाल राष्ट्र बैंकले आजका लागि विदेशी मुद्राको विनिमयदर निर्धारण गरेको छ । राष्ट्र बैंकका अनुसार अमेरिकी डलर एकको खरिददर १३६ रुपैयाँ २० पैसा र बिक्रीदर १३६ रुपैयाँ ८० पैसा निर्धारण गरिएको छ ।युरोपियन युरो एकको खरिददर १६० रुपैयाँ ६३ पैसा र बिक्रीदर १६१ रुपैयाँ ३४ पैसा, युके पाउण्ड स्ट्रलिङ एकको खरिददर १८६ रुपैयाँ ०४ पैसा र बिक्रीदर १८६ रुपैयाँ ८६ पैसा, स्वीस फ्रयाङ्क एकको खरिददर १७१ रुपैयाँ ८२ पैसा र बिक्रीदर १७२ रुपैयाँ ५७ पैसा कायम गरिएको छ ।अष्ट्रेलियन डलर एकको खरिददर ८९ रुपैयाँ ६१ पैसा र बिक्रीदर ९० रुपैयाँ, क्यानेडियन डलर एकको खरिददर १०० रुपैयाँ ३० पैसा र बिक्रीदर १०० रुपैयाँ ७४ पैसा, सिङ्गापुर डलर एकको खरिददर १०७ रुपैयाँ र बिक्रीदर १०७ रुपैयाँ ४७ पैसा तोकिएको छ ।जापानी येन १० को खरिददर नौ रुपैयाँ ४७ पैसा र बिक्रीदर नौ रुपैयाँ ५१ पैसा, चिनियाँ युआन एकको खरिददर १९ रुपैयाँ ०२ पैसा र बिक्रीदर १९ रुपैयाँ १० पैसा, साउदी अरेबियन रियाल एकको खरिददर ३६ रुपैयाँ ३२ पैसा र बिक्रीदर ३६ रुपैयाँ ४८ पैसा, कतारी रियाल एकको खरिददर ३७ रुपैयाँ ३७ पैसा र बिक्रीदर ३७ रुपैयाँ ५३ पैसा कायम भएको छ ।केन्द्रीय बैंकका अनुसार थाइ भाट एकको खरिददर चार रुपैयाँ २१ पैसा र बिक्रीदर चार रुपैयाँ २३ पैसा, युएई दिराम एकको खरिददर ३७ रुपैयाँ ०८ पैसा र बिक्रीदर ३७ रुपैयाँ २४ पैसा, मलेसियन रिङ्गेट एकको खरिददर ३२ रुपैयाँ २५ पैसा र बिक्रीदर ३२ रुपैयाँ ३९ पैसा, साउथ कोरियन वन १०० को खरिददर १० रुपैयाँ र बिक्रीदर १० रुपैयाँ ०५ पैसा, स्वीडिस क्रोनर एकको खरिददर १४ रुपैयाँ २८ पैसा र बिक्रीदर १४ रुपैयाँ ३४ पैसा र डेनिस क्रोनर एकको खरिददर २१ रुपैयाँ ५३ पैसा र बिक्रीदर २१ रुपैयाँ ६२ पैसा तोकिएको छ ।राष्ट्र बैंकले हङकङ डलर एकको खरिददर १७ रुपैयाँ ३५ पैसा र बिक्रीदर १७ रुपैयाँ ४३ पैसा, कुवेती दिनार एकको खरिददर ४४६ रुपैयाँ ३४ पैसा र बिक्रीदर ४४८ रुपैयाँ ३० पैसा, बहराइन दिनार एकको खरिददर ३६१ रुपैयाँ ३० पैसा र बिक्रीदर ३६२ रुपैयाँ ८९ पैसा, ओमनी रियाल एकको खरिददर ३५३ रुपैयाँ ७७ पैसा र बिक्रीदर ३५५ रुपैयाँ ३२ पैसा रहेको छ ।भारतीय रुपैयाँ एक सयको खरिददर १६० रुपैयाँ र बिक्रीदर १६० रुपैयाँ १५ पैसा तोकेको छ । राष्ट्र बैंकले यो विनिमयदरलाई आवश्यकतानुसार जुनसुकै समयमा पनि संशोधन गर्न सकिने जनाएको छ । वाणिज्य बैंकले तोक्ने विनिमयदर भने फरक हुनसक्ने र अद्यावधिक विनिमयदर केन्द्रीय बैंकको वेबसाइटमा उपलब्ध हुने जनाइएको छ ।"
अरुण-३ को बिजुली खरिद-बिक्री गर्न भारतका दुई कम्पनीबीच सम्झौता,"काठमाडौँ — भारतीय सरकारी कम्पनी सतलज जलविद्युत् विकास निगम (एसजेभीएन) ले उत्तर प्रदेश पावर कर्पोरेसन लिमिटेड (यूपीपीसीएल) सँग नेपालको ९०० मेगावाटको अरुण–३ को बिजुली बिक्री गर्ने गरी विद्युत् बिक्री सम्झौता (पीएसए) गरेको छ ।एसजेभीएनका अध्यक्ष भूपेन्द्र गुप्ता र आयोजना निर्देशक सुशील शर्माको उपस्थितिमा एसजेभीएनका ऊर्जा व्यापार मुख्य महाप्रबन्धक आरके गुप्ता र यूपीपीसीएलका निर्देशक दीपक राइजादाले सम्झौतापत्रमा हस्ताक्षर गरे । बिजुली उत्तरप्रदेशमा खपत हुनेछ ।सम्झौता एसजेभीएनको स्वच्छ ऊर्जा रूपान्तरणको प्रतिबद्धता र सहरी उपभोक्ताहरूका लागि ऊर्जा पूर्वाधार सुदृढीकरणतर्फको महत्त्वपूर्ण कदम भएको एसजेभीएनका अध्यक्ष एवं प्रबन्ध निर्देशक गुप्ताले बताए । एसजेभीएनको सहायक कम्पनी एसजेभीएन अरुण–३ पावर डेभलपमेन्ट कम्पनी (एसएपीडीसी) ले संखुवासभामा अरुण–३ जलविद्युत् आयोजना निर्माण गरिरहेको छ । सन् २०२७/२८ मा अरुण–३ आयोजना निर्माण सम्पन्न भई उत्पादन सुरु गर्ने अनुमान छ । यसअघि एसजेभीएनले अरुण–३ को २०० मेगावाट बिजुली भारतकै सरकारी कम्पनी दामोदर भ्याली कर्पोरेसन (डीभीसी) लाई बेच्ने गरी पीएसए गरिसकेको छ । अरुण ३ बाट उत्पादित १९७ मेगावाट बिजुली सरकारलाई दिनुपर्नेछ ।लगानी बोर्डको ६३ औं बैठकले अरुण–३ जलविद्युत् आयोजनाको व्यावसायिक उत्पादन मिति (सीओडी) को समय थप गर्नलाई परियोजना समीक्षा कार्यदल (पीआरपी) गठन गर्न सरकारसमक्ष सिफारिस गर्ने निर्णय गरेको छ । सिफारिसका लागि लगानी बोर्ड कार्यालयले प्रधानमन्त्री तथा मन्त्रिपरिषद् कार्यालयलाई पत्र पठाइसकेको छ । तर मन्त्रिपरिषद्ले हालसम्म कुनै निर्णय गरिसकेको छैन ।पीआरपीले अरुण–३ जलविद्युत् आयोजनाले म्याद थप गर्न देखाएका कारणहरूको आयोजनास्थलमै गएर अध्ययन एवं समीक्षा गरी प्रतिवेदन तयार गर्नेछ । प्रसारण लाइन, जग्गा अधिग्रहणलगायतको समस्या देखाउँदै सीओडीको म्याद सन् २०२६ सेप्टेम्बरसम्म थप गर्न निवेदन दिएको बोर्डले जनाएको छ । सन् २०२५ को मार्चसम्म अरुण–३ को निर्माण सकिनुपर्थ्यो । तर काम नसकिएपछि कम्पनीले सीओडीको समय १८ महिना थप गर्न लगानी बोर्डमा निवेदन दिएको हो ।हालसम्म अरुण–३ को भौतिक प्रगति उत्पादनतर्फ ७४ दशमलव ६ प्रतिशत र प्रसारण लाइनतर्फ ५४.४० प्रतिशत भौतिक प्रगति भएको जनाएको छ । आयोजनाको कुल अनुमानित लागत १ सय ४४ अर्ब रुपैयाँ छ । वित्तीय प्रगति उत्पादनतर्फ ७१.२० प्रतिशत र प्रसारण लाइनतर्फ ५७.८० प्रतिशत रहेको लगानी बोर्ड कार्यालयले बताएको छ ।सन् २००८ मा भारत सरकारको स्वामित्वमा रहेको सतलज जलविद्युत् निगमले प्रतिस्पर्धाका आधारमा यसको लाइसेन्स लिएको थियो । सन् २०१४ मा पीडीए भएको अरुण–३ को सन् २०१८ मा काठमाडौंमा प्रधानमन्त्री केपी शर्मा ओली र भारतीय प्रधानमन्त्री नरेन्द्र मोदीले शिलान्यास गरेका थिए ।पीडीएअनुसार आयोजनाबाट नेपाललाई २१.९ प्रतिशत अर्थात् १ सय ९७ मेगावाट निःशुल्क बिजुली पाउनेछ । आयोजनाले उत्पादन सुरु भएको १५ वर्षसम्म ७ प्रतिशत र त्यसपछिका १० वर्ष १२ प्रतिशत इनर्जी रोयल्टी नेपाल सरकारलाई बुझाउनुपर्नेछ । उत्पादन सुरुपछिको १५ वर्षसम्म ४ सय रुपैयाँ प्रतिमेगावाट र त्यसपछिका १० वर्ष प्रतिमेगावाट १८ सय रुपैयाँ रोयल्टी सरकारलाई बुझाउनुपर्नेछ । निर्माण सम्पन्न भएको २५ वर्षपछि परियोजना नेपाल सरकारलाई हस्तान्तरण गरिने पीडीएमा उल्लेख छ । आयोजनाबाट वार्षिक ऊर्जा उत्पादन ४ अर्ब १ करोड ८० लाख युनिट हुनेछ ।"
आगामी असोजमा इप्पानले दुई दिने 'पावर समिट २०२५' गर्ने,"काठमाडौँ — स्वतन्त्र उर्जा उत्पादकहरुको संस्था, नेपाल (इप्पान)ले आगामी असोज १ र २ मा पावर समिट २०२५ गर्ने भएको छ । इप्पानले 'मिसन २८५०० मेगावाट : पावरिङ नेपाल, इनरजाइजिङ रिजन' नाराका साथ दुई दिने पावर समिट आयोजना गर्न लागेको हो ।सम्मेलनले सम्बन्धित क्षेत्रका विशेषज्ञ तथा सरोकारवालाहरुलाई एकै ठाउँमा भेला गरी नीतिगत बहस, हासिल भएका सफलता तथा उपलब्धि र अनुभवहरुको आदानप्रदान गर्ने जनाएको छ । सन् २०३५ भित्र २८ हजार ५०० मेगावाट विद्युत् उत्पादन गर्ने सरकारको लक्ष्य हासिल गर्न निजी क्षेत्रको जिम्मेवारी र दायित्व रहेको इप्पानले जनाएको छ ।समिटमा ऊर्जा, जलस्रोत तथा सिञ्चाई मन्त्रालयको संरक्षकत्व र नेपालस्थित भारतीय दूतावास देशीय साझेदारी रहने छ । यो पावर समिट सन् २००६, २००७, २००८, २०१२, २०१३, २०१६, २०१९ र २०२३ पछिको नवौं संस्करण हो । ऊर्जा विकास मार्ग चित्र, २०८१ को सफल कार्यान्वयनमा सहयोग पुर्‍याउन र नेपालको बढ्दो उत्पादनलाई क्षेत्रीय बजारमा व्यापार गर्न/गराउन ३० भन्दा धेरै देश सहभागी हुनेछन् ।संसारले नेपाललाई बजारका रुपमा समेत हेरिरहेको भन्दै यस्ता समिटले सहयोग पुग्ने इप्पानका अध्यक्ष गणेश कार्कीले बताए । 'बिस्तारै निजी क्षेत्र पनि ऊर्जा व्यापारमा सहभागी हुँदैछ,' उनले भने,' जलविद्युत्, सोलार, विन्डसँगै हाइड्रोजनमा समेत अघि बढिरहेको छ ।'लगानीकर्ता, कूटनीतिक तथा विकास साझेदार नियोगका अधिकारी, सरकारी तथा गैरकारी निकाय, विश्वविद्यालय, मित्र राष्ट्र, राष्ट्रिय तथा अन्तर्राष्ट्रिय परामर्शदाता कम्पनी, निर्माण व्यवसायी कम्पनी, बैंक तथा वित्तीय संस्था, बीमा कम्पनी लगायतका सबै सरोकारवाला निकायका प्रतिनिधि, विज्ञ, विशेषज्ञलगायतलाई एउटै छानामुनि भेला गराएर ऊर्जा समृद्धिका विभिन्न आयामबारे नीतिगत बहस गर्ने इप्पानले जनाएको छ ।विशेषगरी ऊर्जा मार्गचित्र कार्यान्वयनसँग जोडिएको नेपाल र दक्षिण एशियाली देशहरुको हरित र स्वच्छ ऊर्जा उपलब्धता, विद्युत् र कार्बन व्यापारसँगै नविनत्तम वित्तिय उपकरणको विकास, ऊर्जा सुरक्षाको सुनिश्चितता, अन्तरदेशीय पूर्वाधारहरु निर्माणमार्फत क्षेत्रीय सम्पर्क विस्तार हुनेछ ।नेपाल र दक्षिण एशियाली मुलुकहरुको नेट जिरो इमिसनको लक्ष्य हासिल, दिगो र समावेशी ऊर्जा विकासजस्ता क्षेत्रीय र अन्तर्राष्ट्रिय चासोलाई सम्बोधन गरी नेपाललाई हरित ऊर्जा विकासकर्ता मुलुकको रुपमा चिनाउने थलो समिट बन्ने इप्पानका उपाध्यक्ष आनन्द चौधरीले बताए ।आन्तरिक तथा बाह्य पूर्वाधार निर्माण र खपत वृद्धि, जलवायु परिवर्तनको असर र न्यूनीकरणसँगै प्राकृतिक प्रकोपबाट हुने क्षति न्यूनीकरण जस्ता चुनौतीहरुको सामनाका लागि नेपाल र अन्य देशहरुले बनाउनुपर्ने नीति निर्माणसँगै विश्वका विभिन्न देश र विकास साझेदारहरुको अनुभव र अभ्यासहरुको बारेमा समेत समिटमा छलफल हुने इप्पानले जनाएको छ ।"
"नेप्से वृद्धिमा निरन्तरता, साढे ९ अर्ब रुपैयाँको कारोबार","काठमाडौँ — नेप्से परिसूचक ९.१४ अंकले बढेको छ । शून्य दशमलव ३३ प्रतिशतले बढेर २७ सय ३ दशमलव ८६ विन्दुमा उक्लिएको छ । पछिल्ला पाँच कारोबार दिन यता नेप्से निरन्तर बढीरहेको छ ।कुल १२२ कम्पनीको सेयर मूल्य बढ्यो भने १२५ कम्पनीको मूल्य घट्यो ।कुल ९६ हजार ४११ पटकको कारोबारबाट २ करोड ४९ लाख ७६ हजार ३६६ कित्ता सेयर किनबेच भएको छ । नेप्सेका अनुसार ९ अर्ब ६४ करोड ५५ लाख रुपैयाँको सेयर कारोबार भएको छ ।कुल १३ उपसमूहमध्ये होटल तथा पर्यटन, जलविद्युत्, लगानी, लघुवित्त र व्यापार उपसमूह घट्यो । सबैभन्दा बढी जिवन बिमा ३४५.८८ अंक र निर्जीवन बिमा २७९.१९ अंकले बढेको छ ।नेपाल फाइनान्स कम्पनीको ९.९८, खानीखोला हाइड्रोपावरकफ ७.१७, समृद्धि फाइनान्स कम्पनीको ७.०८, भूगोल इनर्जी डेभलपमेन्ट कम्पनीको ६.७८ र सयपत्री हाइड्रोपावरको ६.५७ प्रतिशतले सेयर मूल्य बढ्यो ।"
रसुवा भन्सारमा चिनियाँ सवारीबाट ४० प्रतिशत राजस्व,"रसुवा — रसुवागढी नाकामा भन्सार शुल्कको कुल आयमध्ये ४० प्रतिशत राजस्व चिनियाँ सवारीसाधनले ओगटेको छ ।आर्थिक वर्ष २०८१/८२ को साउनदेखि असार १७ सम्मको राजस्व असुली विश्लेषणका आधारमा करिब ४० प्रतिशत हिस्सा सवारी साधन करबाट मात्र प्राप्त भएको भन्सार कार्यालयले जनाएको छ ।प्रमुख भन्सार अधिकृत तुलसीप्रसाद भट्टराईका अनुसार चालु आवको यस अवधिमा २९ अर्ब ६५करोड ९३ लाख असुली भएको छ भने गत वर्षको साही अवधिमा २० अर्ब २१ करोड मात्र राजश्व सङ्कलन भएको थियो ।रसुवागढी नाकाबाट विशेषगरी जुत्ता–चप्पल, तयारी पोशाक, र नेपालमा सञ्चालित जलविद्युत् आयोजनाका सामग्री आयात हुने गरेको भन्साल कार्यालयले जनाएको छ ।चालु आवको यस अवधिमा सानाठूला गरी ६ हजार ५ सयभन्दा बढी सवाारीसाधन आयात भइसकेको र चीनतर्फ ३ अर्बभन्दा बढीको सामग्री निर्यात भएको भन्सार कार्यालयले स्पष्ट गरेको छ । भन्सार शुल्क बुझाए पनि कतिपय आयातकर्ताले सवारी साधन अहिलेसम्म नलगिदिँदा भन्सार कार्यालयको हातभित्र लामबद्धरुपमा थन्क्याएर राखिएका छन् ।ठूलो लगानी गरी छिमेकी मित्रराष्ट्र चीनतर्फबाट आयात गरिएका ती सवारीसाधन समयमै लगिदिन भन्सार कार्यालयले सम्बद्ध व्यवसायीसँग अनुरोध गरेको छ । यसअघिजस्तै वर्षा लागेसँगै सम्भावित बाढीपहिराका कारण रसुवागढी नाका आसपासका बस्ती जोखिमको अवस्थामा रहेको स्थानीयबासीको भनाइ छ ।"
म्याग्दीको ओखरबोटमा तामाखानी अन्वेषण सुरु,"म्याग्दी — म्याग्दीको मालिका गाउँपालिका, ३ र ४ सीमावर्ती पाखोपमा पर्ने लामो समयदेखि बन्द ओखरबोट तामाखानी पुनःसञ्चालन गर्न खानी अन्वेषण सुरु गरिएको छ ।मालिका गाउँपालिका, ३ रुमका वडाध्यक्ष मोतिप्रसाद बुढाथोकीका अनुसार तामाखानी अन्वेषण गर्न खानी तथा भूगर्भ विभागबाट अनुमति प्राप्त एम//स दोङयी मिनरल्स प्रालिका भूगर्भविद्हरु सम्मिलित टोलीले स्थलगत अध्ययन थालेका हुन् ।रैथाने ज्ञान र सीपको आधारमा उत्खनन गरिएको तर हाल लामो समयदेखि बन्द रहेको ओखरबोट तामाखानीमा तामाको भण्डारण र उत्खनन सम्भावना सम्बन्धी प्रारम्भिक अध्ययन गर्न भूगर्वविद् रोनित पौडेल नेतृत्व टोलीले ओखरबोट तामाखानीको वातावरणीय परीक्षणको जुटेको छ ।देशमा उपलब्ध कच्चा पदार्थमा आधारित उद्योग सञ्चालन गर्न खानीहरुको महत्त्व हुन्छ । तर म्याग्दीमा रहेका थुप्रै खनिजरत्न, खनिज पदार्थ समेत बहुमूल्य पदार्थ प्रयोगविहीन भै अलपत्र छन् ।खानी तथा भूगर्भ विभागका अनुसार म्याग्दीमा सुन, तामा, फलाम, क्वार्ज, कप्रक, चुनढुङ्गा, खरिढुङ्गा, स्लेटढुङ्गा, मार्वल र तातोपानीका मुहानहरु (हटस्पीङ) पाइन्छन । जिल्लामा बढी पाइने खनिज पदार्थमा तामा प्रमुख हो ।स्थानीय खनेलहरुले रैथाने प्रविधिबाट उत्खनन गरिएको मालिका गाउँपालिका, ४ (साविक ओखरबोट–८) खटेनडाँडा स्थित तामाखानी मुख्य हो । स्थानीय दीर्घनारायण भट्टचन र दीलिप शेरचनले ०१८ सालदेखि नै ओखरबोटको तामाखानी सञ्चालन गरे पनि आधुनिक प्रविधिको अभावमा ०४६ सालदेखि तामाखानी बन्द छ ।‘उपयुक्त प्रविधिको अभावमा जोखिममोल्न सकेनौं र खानी बन्द गर्‍यौं । खानी उत्खनन गर्ने परम्परागत शीप युवा पुस्तामा हस्तान्तरण गराउन खानी विभागबाट पुनः खानी उत्खनन गर्ने अनुमति नपाएपछि अलपत्र छ,’ पूर्वखानी सञ्चालक दीलिप शेरचनले भने,– ‘अहिले खानीसम्म मोटरबाटो र बिजुली पुगेकोले पुनःउत्खनन गर्ने र आफ्नो शिप र ज्ञान हस्तान्तरण गर्ने धोको छ ।’खटेनडाँडाको भिरमा कम्तीमा २५ वटाभन्दा बढी तामा निकाल्ने गरिएको सुरुङ्गहरु छन् । ओखरबोट धौलागिरी गाउँपालिका, १ गुर्जा, ५ मच्छिम, रघुगंगा गाउँपालिका, ६ ठाडाखानी, ८ चौरको झिंखानी समेत २१ ठाउँमा तामाखानी भए पनि सबै बन्द छन् । विभिन्न स्थानका खानीहरु सञ्चालन हुन नसक्दा खानी उत्खननमा पोख्त स्थानीय ‘खनेल’हरुको शिप पुस्तान्तरण हुन सकेको छैन ।अहिले गाउँपालिकाले खटेनडाँडाको तामाखानी पुनः सञ्चालन गर्न प्रयास थालेसँगै ओखरबोटको तामाखानी उत्खनन अघि परिमाण र सम्भावना सम्बन्धी अन्वेषण थालिएको मालिका गाउँपालिका प्रमुख बेगप्रसाद गर्वुजाले बताए ।तामा खानी मात्र होईन, धौलागिरी गाउँपालिका, ९ मल्कवाङ्ग र रघुगंगा गाउँपालिका, ८ मंगले क्षेत्रमा फलामखानी पनि रहेका छन् ।तामाखानी तथा फलामखानी पत्ता लगाउने र उत्खनन गर्ने विज्ञ छन्त्याल जातिलाई मानिन्छ । छन्त्यालहरु आफूलाई खानी खन्ने जातिको रुपमा गर्व गर्ने गरेका छन् । जहाँ छन्त्याल जातिको बसोबास छ त्यहिँ नै फलाम र तामाखानी रहेको पाइन्छ ।छन्त्याल वस्ती रहेका गाउँको पछाडी ‘खानी’ जोडिएको हुन्छ । त्यसैगरी धवलागिरी गाउँपालिका, १ गुर्जा र सोही गापा, ४ मुदीको विचमा पर्ने गुर्जाडाँडाको र रघुगंगा गाउँपालिका, ६ कोटगाउँको आर्या सामुदायिक वन भित्रको पहाडमा पनी क्वार्ज क्रिस्टलको खानी छ ।डिभिजन वन कार्यालय म्याग्दीको अभिलेख अनुसार केही वर्ष अघि धवलागिरी गाउँपालिका, १ गुर्जाडाँडाबाट उत्खनन गरी काठमाडौं लैजान लागेको एक हजार ३ सय १ हजार ३ सय ८ टन क्वार्ज क्रिस्टल वन कार्यालयले पक्राउ गरेको थियो । कतिपय मान्छेहरुले यहाँ भेटिने ‘सेतो टल्कने ढुङ्गा’ झिकेर झोलामा हाली लैजाने गरेको स्थानीय बताउँछन् ।धवलागिरी गाउँपालिका, ४ मुदीका आसमान गुरुङले ०६६ फागुन ११ गते सोही गापा, १ गुर्जाडाँडबाट खानी तथा भूगर्भ विभागबाट क्वार्ज ढुङ्गा खोजतलास गर्न अनुमति लिएर उत्खनन गरी परीक्षणका लागि लैजान खोज्दा वन कार्यालयले पक्राउ गरी ‘गैहृकानुनी रुपमा वनपैदावर (सेतोढुङ्गा) ओसार–पसार मुद्दा’ दर्ता गरेको थियो ।जिल्ला अदालत म्याग्दीले ०६७ फागुन ३ गते ‘खानी तथा भूगर्भ विभागबाट क्वार्ज ढुङ्गा खोजतलास गर्न अनुमति लिएको र ‘औधोगिक स्तरको क्वार्ज ढुङ्गा’ खोजतलास कार्यको शिलशिलामा झिकिएका खजिन पदार्थको खनिज पदार्थको प्रकृति, परिणाम, महत्त्व र प्रस्तावित परीक्षण वा विश्लेषण गर्न वा गराउनको निमित्त विदेशसमेत लैजान पाइने कानुनी व्यवस्था भएकोले बरामद भएको क्वर्ज ढुङ्गाको राजश्व असुल गरी छोड्न आदेश गरेको थियो ।‘म्याग्दीमा क्वार्ज, तामा समेतका धेरै खनिज पदार्थहरु पाइन्छन् । तामाका त पहिला स्थानीयले उत्खनन गर्ने गरेकै खानीहरु छन् । केही वर्ष अघिसम्म खानी तथा भूगर्भ विभागबाट स्वीकृति लिएर जिल्लामा सुन, तामा समेतका खनिज पदार्थ अन्वेषण गर्न धेरै आउँने गरेकामा अहिले अन्वेषण गर्ने समेत घटेका छन्’ डिभिजन वन कार्यालयका सहायक वन अधिकृत चन्द्रमणि सापकोटाले भने, ‘कोटगाउँको पहाडबाट केही बाहिरका मान्छेहरु आएर क्वार्ज क्रिस्टल खनेर झोलामा लैजाने गरेको वन उपभोक्ता समितिले सूचना दिएका छन् ।’राहुघाट र कालीगण्डकी नदीमा प्लेसर गोल्ड भनिने बालुवामा पाइने सुनका टुक्रा पाइने गरेको छ । बालुवामा सुनका टुक्रा भेटिनुलाई नदीका उद्गम क्षेत्रमा सुनखानी हुन सक्ने बलियो आधार मानिन्छ । केही वर्ष अघि एक चिनियाँ कम्पनीले घाँसा क्षेत्रमा कालीगण्डकी नदी क्षेत्रमा सुनखानी अन्वेषण गरेको थियो । तर सो अध्ययन के भयो स्थानीयले थाहा पाउन सकेनन् ।त्यस्तै, खानी तथा भूगर्भ विभागले वेभसाईटबाट बेनी नगरपालिका १ रत्नेचौर र पर्वत नाङलीवाङ क्षेत्रमा सुनखानी उत्खनन गर्न खानी विभागबाट क्यायुन प्रा.लिले अनुमति लिए पनि अन्वेषण भए नभएको खुलेको छैन ।गैहृखनिज फदार्थ अर्न्तगतको खरीढुङ्गा अर्को महत्त्वपूर्ण हो । जिल्लाको रघुगंगा गाउँपालिका, २ भगवतीमा खरीढुङ्गाको खानी छ । यहाँको खरीढुङ्गा खानी सञ्चालन गर्न गौतम खनिज उद्योग भरतपुर, ४ चितवन (एएसडिसी एसिया प्रालि त्रिपुरेश्वर, काठमाडौं)ले उत्खनन गर्न खोज्दा वन विभागको स्वीकृति नभएको भन्दै अख्तियारमा मुद्दा परेपछि उत्खनन रोकिएकोमा पुनः सञ्चालनमा आउन सकेन ।खनिजपदार्थ मात्र होईन खनिजरत्न पत्थरहरु पनि प्रशस्त पाइन्छन । धौलागिरी गाउँपालिका, ५ मच्छिममा अप्रकको पहाड नै पाइन्छ । गुर्जा हिमालमुनी घुर्मखोला नजिक चम्किलो र टल्कने पत्थर (क्वार्ज) को पहाड छ ।‘खनिजरत्न क्वार्जको पहाड नै राती टल्कन्छ’, धौलागिरी गाउँपालिका, १ का वडाध्यक्ष झकबहादुर छन्त्यालले भने, ‘टल्कने पत्थर स्थानीयले पहिचान र प्रशोधनका लागि बाहिर लैजान खोज्दा प्रहरीले पक्राउ गरेपछि अहिले अलपत्र छ ।’डाइमन्सन ढुङ्गाहरु पनि जिल्लामा छन् । अन्नपूर्ण गाउँपालिका ५ शिख र ६ घारको दगुर्नेपानी क्षेत्रमा मार्वल पाइन्छ । मालिका गाउँपालिका, ३ रुममा स्लेट ढुङ्गेखानी छ । स्लेट ढुङ्गा जिल्लाका अन्य दर्जन बढी क्षेत्रमा छन् । जिल्लामा पाइनेमध्ये उर्जाखनिज अन्तर्गत तातोपानीका मूलहरु मुख्य हुन् ।म्याग्दीखोलाको मुदी र सिङा, राहुघाट खोलाको दग्नाम र कालीगण्डकी नदीको तिप्ल्याङ, रातोपानी, तातोपानी र नारच्याङमा यस्ता ऊर्जाखनिजहरु पाईन्छन । सिङास्थित तातोपानीको मुलबाट विरेनुनको गन्ध आउँछ । नारच्याङ छेउको तातोपानी नुनिलो छ ।यहाँको तातोपानीको मुहान वरपर भित्ता तथा कालीगण्डकी नदी बगरमा सेताम्मै नुनिलो पदार्थ टाँसिएको हुन्छ । वैज्ञानिक खोज तथा अन्वेषण नभए पनि यहाँ विरेनुन र नुन खानीको सम्भावनालाई प्रचुरता दिएका छन ।"
सांसदको दबाब थेग्न नसकेर बजेटमा टुक्रे योजना राखियो : सहरी मन्त्रालय,"काठमाडौँ — आगामी आर्थिक वर्ष २०८२/८३ को बजेट सिफारिस गर्ने बेला सांसददेखि प्रदेश र स्थानीय तहबाट आफूहरूका योजना समेटिदिन दबाब बढेपछि सहरी विकास मन्त्रालयले टुक्रे योजना समेट्नुपरेको बताएको छ । त्यस्तै केही सञ्चालनमा रहेका योजना पनि सम्पन्न गर्न हजार र लाखमा बजेट विनियोजन गर्नुपरेको मन्त्रालयले प्रस्ट्याएको छ ।संघीय बजेटमा तीन करोड रुपैयाँभन्दा मुनिका टुक्रे योजना समावेश नगर्ने मन्त्रिपरिषद्को निर्णय तथा अर्थमन्त्रीको प्रतिबद्धताविपरीत आगामी वर्षको बजेटमा सहरीले करोडमुनिका चार हजार योजना समावेश गरेको छ । राष्ट्रिय योजना आयोगले तयार पारेको आयोजना बैंकमा ३ करोडभन्दा मुनिका योजना प्रविष्टि गर्न नमिल्ने बनाइए पनि त्यसविपरीत योजना बजेटमा राखिएका हुन् ।मन्त्रालयले आगामी आर्थिक वर्षको बजेटमा १ हजारदेखि ९९ लाख रुपैयाँसम्मका ३ हजार ९ सय ८३ कार्यक्रम तथा योजना समावेश गरेको छ । जुन मन्त्रालयको कुल कार्यक्रम तथा योजनाको ५९ प्रतिशत हो । सहरीले आगामी वर्षका लागि ६ हजार ७ सय ५५ वटा योजना तथा कार्यक्रम बजेटमा राखेको छ । हजार र लाखका योजना बजेटमा शीर्षक (कार्यक्रम) टिकाउन मात्र राखिएको मन्त्रालयका सहसचिव एवं भवन, आवास तथा योजना महाशाखा प्रमुख दिलीप भण्डारीले बताए ।‘आव २०७५/७६ देखि फुसको छाना जस्तापाताले विस्थापन गर्ने भनेर सुरक्षित नागरिक आवास कार्यक्रम सुरु गरियो । दुई लाख १३ हजार लाभग्राही छानिए । यसमध्ये १ लाख ६७ हजार लाभग्राहीसँग सम्झौता गरेर काम गरिरहेका छौं,’ मन्त्रालयले बुधबार आगामी आर्थिक वर्षका कार्यक्रम सम्बन्धमा आयोजना गरेको पत्रकार सम्मेलनमा उनले भने, ‘जसमा प्रतिपरिवार छाना विस्थापन गर्न ७५ हजार रुपैयाँ दिइन्छ । अहिलेसम्म ९० हजार घरधुरीले फुसको छाना हटाएर जस्तापाता लगाइसकेका छन् ।’अब ७७ हजार मात्र लाभग्राही बाँकी रहेको उनले बताए । त्यसका लागि अर्थ मन्त्रालयसँग बजेट माग्दा पर्याप्त रूपमा विनियोजन नभएको उनको भनाइ छ । ‘आगामी वर्षका लागि २ अर्ब ३० करोड रुपैयाँ बजेट माग गरेकामा ३५ करोड मात्र प्राप्त भयो,’ उनले भने ।संघीय सरकारको बजेटमा तीन करोडभन्दा कम लागतका आयोजना नराख्ने मापदण्ड रहे पनि सहरीले २० वटा कार्यक्रममा मात्र एक–एक हजार रुपैयाँ विनियोजन गरेको छ । बजेटमा टुक्रे योजना नराख्ने भन्दै राष्ट्रिय योजना आयोगले तीन करोड रुपैयाँभन्दा बढीका योजनामा मात्र बजेट विनियोजन गर्ने गरी ‘राष्ट्रिय आयोजना बैंक मापदण्ड २०८१’ लागू गरेको थियो । मापदण्डलाई लत्याउँदै सहरीले सबैभन्दा धेरै टुक्रे योजना बजेटमा समावेश गरेको हो ।‘बजेटमा एक हजारका कार्यक्रम मात्र मात्र होइन, लाखका योजना पनि छन्,’ भण्डारीले भने, ‘कुनै क्रमागत योजना छन्, जुन संघले विगतमा सञ्चालन गरेका तर सम्पन्न नभएका हुन् । त्यस्ता योजनामा १० लाख उपलब्ध गराउँदा सम्पन्न हुन्छ भने बजेटमा किन नराख्ने ?’ उनले भने, ‘संघ सरकारअन्तर्गत कार्यान्वयनमा गइसकेका योजना पालिकालाई जिम्मा लगाउन भएन, त्यसको कागजात संघसँग हुने भए पनि फरफारक पालिकाबाटै गर्नुपर्छ । त्यसैले केही कार्यक्रममा थोरै बजेट राखिएको हो ।’बजेटमा टुक्रे योजना राख्ने मन्त्रालयको मनासय नरहेको भण्डारीको दाबी छ । ‘सबै जिल्लाबाट योजनाको माग आउँदा राजनीतिक नेतृत्वलाई केही न केही रूपमा सम्बोधन गर्नुपर्ने बाध्यता छ,’ उनले भने, ‘सबैलाई विकासको अपेक्षा हुन्छ, त्यहीअनुसार बजेट आएको हो । आयोजना वर्गीकरण मापदण्डअनुसार संघ, प्रदेश र पालिकाले कार्यान्वयन गर्ने गरी बजेट गएको छ ।’आगामी आर्थिक वर्षका लागि ७ खर्ब बराबरको योजनाको माग आएको उनले सुनाए । कार्य क्षेत्रबाहिरका कार्यक्रम बजेटमा नआएको उनको दाबी छ । आगामी वर्षका क्रमागत कार्यक्रम २ हजार २ सय ७४ छन् । संघबाट सञ्चालन हुने नयाँ कार्यक्रम २ हजार ५२, प्रदेश र पालिकाबाट सञ्चालन हुने कार्यक्रम भने २ हजार ४ सय ५३ छन् ।आगामी आर्थिक वर्षका लागि विनियोजित १ खर्ब १८ अर्ब बजेटमध्ये संघबाट सञ्चालन गर्ने कार्यक्रमका लागि ९१ अर्ब ३४ करोड रुपैयाँ छ । प्रदेशबाट सञ्चालन हुनेमा ९ अर्ब ८९ करोड र पालिकाबाट सञ्चालन हुने कार्यक्रममा १५ अर्ब ९१ करोड रुपैयाँ छ ।‘सांसद, प्रदेश र पालिकाबाट योजना मागको चाङ हेर्दा सुरुदेखि नै दिइएको सिलिङबाट माग सम्बोधन गर्न कठिन हुन्छ भनेर प्रधानमन्त्री तथा मन्त्रिपरिषद्को कार्यालय, अर्थ मन्त्रालय र राष्ट्रिय योजना आयोगलाई भन्दै आएका थियौं,’ भण्डारीले भने, ‘बजेट थप नगरी माग सम्बोधन गर्न सक्ने स्थिति नभएपछि बजेट बढेर आएको छ ।’ मन्त्रालयका लागि राष्ट्रिय योजना आयोगले ५१ अर्ब ८९ करोड रुपैयाँको सिलिङ दिएको थियो । ‘भएको जनशक्तिले कार्यान्वयन गर्न नसक्ने गरी बजेट आएको छ,’ सहसचिव भण्डारीले भने, ‘जनशक्ति बढाउन प्रयास गरिरहेका छौं, प्राविधिक जनशक्ति करार, ज्यालादारीमा राखेर भए पनि काम गराउनेछौं ।’आगामी आर्थिक वर्षमा दुई सय वटा झोलुंगे पुल निर्माण र सय वटाको मर्मतसम्भार गरिने लक्ष्य रहेको मन्त्रालयका सहसचिव एवं प्रवक्ता नारायणप्रसाद मैनालीले बताए । ‘एक सय किमि सडक निर्माण र ३ सय किमि सडक कालोपत्र गर्नेछौं,’ उनले भने, ‘६० वटा पालिकाका प्रशासकीय भवन निर्माण गर्ने लक्ष्य छ ।’ बजेटमा टुक्रे योजना राखेर टिप्पणी भइरहेका बेला पत्रकार सम्मेलनमा उपप्रधान तथा सहरी विकासमन्त्री प्रकाशमान सिंह र सचिव गोपाल सिग्देल भने उपस्थित भएनन् ।"
मदन भण्डारी राजमार्गको सुर्खेत पश्चिम खण्ड निर्माणमा ढिलाइ,"वीरेन्द्रनगर — पूर्व–पश्चिम जोड्ने राष्ट्रिय गौरवको मदन भण्डारी राजमार्गको सुर्खेत पश्चिमको निर्माणमा ढिलाइ भएको छ । बारम्बार भइरहने विवादका कारण यस खण्डको काममा ढिलाइ भइरहेको हो । पश्चिम खण्डमा अवरोध भएपछि निर्माण कार्यले तीव्रता पाउन सकेको छैन । एकपछि अर्को विवादले काममा अवरोध हुने गरेको हो ।पश्चिम खण्डको विद्यापुरदेखि बल्देसम्मको खण्डको म्याद २०८२ फागुन १६ सम्म तोकिएको छ । बल्देदेखि लगामसम्मको म्याद २०८४ भदौ १३ सम्म राखिएको छ ।परियोजनाको प्रारम्भिक बजेट १ अर्ब २१ करोड तोकिएको छ । पूर्वी खण्डको बजेट भने १ अर्ब ३६ करोड छ । यस निर्माण २०७८ मै सकिनुपर्ने थियो । तर तोकिएको समयमा काम पूरा नभएकाले फेरि म्याद थप गर्दै आउँदो भदौ मसान्तसम्म लम्ब्याइएको छ । यसमा हालसम्म १ अर्ब ३ करोड खर्च भइसकेको छ ।पछिल्लो पटक राजमार्गअन्तर्गतको गुटु–बल्दे खण्डको बिजौरामा स्थानीयले अवरोध गरेका छन् । बिजौराको अस्पताल चौकदेखि बिजौरा बजार हुँदै डुफेलासम्मको झन्डै १३ सय मिटरमा विवाद भएको हो । डीपीआरअनुसार सडक निर्माण गर्दा बिजौरा बजार नै विस्थापित हुने अवस्था आएको भन्दै स्थानीयले अवरोध गरेका हुन् ।स्थानीय अस्पताल चौकदेखि बिजौरा बजार हुँदै सडक डुफेलासम्म जोड्ने डीपीआरमा उल्लेख छ । बजारसँगै केही व्यक्तिको जग्गा पनि सडकमा पर्ने भएपछि स्थानीयले अवरोध गरेका हुन् । डीपीआरअनुसारको सडक निर्माण गर्ने हो भने धेरै स्थानीय विस्थापित हुनुपर्ने अवस्था आउने चौकुने गाउँपालिका–४ का वडाध्यक्ष टोपबहादुर बीसीले जनाए । डीपीआरअनुसार सडक लिने हो भने यहीं दुई दर्जन घर विस्थापित हुन्छन् । ‘डीपीआरअनुसार सडक निर्माण भए म पनि विस्थापित हुनुपर्छ,’ उनले भने, ‘मेरो झन्डै आठ रोपनी जग्गा सडकले मासिन्छ । जनतालाई विस्थापित गराएरभन्दा अन्यत्रबाट राजमार्ग घुमाएर लगौं भन्ने स्थानीयको माग छ ।’यता मदन भण्डारी राजमार्ग योजना कार्यालय सुर्खेतले राष्ट्रिय राजमार्ग घुमाउनुभन्दा जति सक्यो, छोटो मार्ग हुने गरी निर्माण हुनुपर्ने बताउँदै आएको छ । स्थानीयको मागअनुसार सडक घुमाएर लैजाँदा राजमार्ग थप दुई किलोमिटर घुमाउनुपर्ने कार्यालयको भनाइ छ ।स्थानीयले गरेको अवरोध हटाएर सडक निर्माण गर्न यहाँ बारम्बार सर्वपक्षीय छलफल भए । तर अहिलेसम्म सहमति जुट्न सकेको छैन । राजमार्गको डीपीआरबाहेक अन्यत्रबाट सडक लैजान सकिने अवस्था नभएको योजना कार्यालयका इन्जिनियर ओली जनाए । यो समस्या समाधान हुन नसक्दा काम अघि बढ्न नसकेको उनको भनाइ छ । १३ सय मिटरमा विवाद हुँदा काम रोकिएको इन्जिनियर ओलीले बताए ।पश्चिम खण्डमा डीपीआर चरणमै विवाद थियो । यस खण्डमा सुरुवातदेखि नै विवाद थियो । सुरुमा बराहताल र पञ्चपुरीमा स्थानीयले डीपीआर चरणमै अवरोध गरे । बराहतालको बड्डीचौर, पञ्चपुरीको बराइचे र दुलालथाईमा स्थानीयले सडक सर्भे गर्न दिएका थिएनन् । लामो प्रयासपछि मात्र समस्या समाधान भएको थियो । यही खण्डमा अर्को विवाद पनि सुरु भयो । बड्डीचौरदेखि खम्बागाडेसम्मको खण्डमा सडकमा रहेका रुख हटाउने विवादले काम नै रोकियो । रुख काट्ने अनुमति नपाउँदा लामो समयसम्म यो खण्डको काम हुन पाएन । यसले पनि सडक स्तरोन्नतिको काममा ढिलाइ भयो ।बड्डीचौरदेखि खम्बागाडेसम्मको १३ किलोमिटर सडक कर्णाली प्रदेश सरकारअन्तर्गतको भौतिक पूर्वाधार निर्देशनालयमार्फत काम भइरहेको छ । केन्द्र सरकारको सहमतिमा प्रदेश सरकारले काम गरिरहेको हो । १० किलोमिटर खम्बागाडेदेखि पलैटे, चतुरे, विद्यापुर र बल्देदेखी बेतान र लगामसम्मको १५ किलोमिटर गरी २५ किलोमिटरको ठेक्का व्यवस्थापन भएर काम भइरहेको छ ।बाँकी विद्यापुरदेखि बल्देसम्मको २२ किलोमिटर सडकको ठेक्का २०७९ मै व्यवस्थापन भएर काम भइरहेको इन्जिनियर ओलीले बताए । लगाम बजारदेखि धनराश, धामीसेन हुँदै पाल्पाघाटको करिब ३० किलोमिटर सडकको स्रोत सुनिश्चितता हुन बाँकी छ । डीपीआरलगायत सबै भइसकेको छ । सरकारबाटै बजेट व्यवस्थापन नभएका कारण ठेक्का व्यवस्थापन हुन नसकेको हो ।मदन भण्डारी राजमार्गअन्तर्गत सुर्खेतको पश्चिम खण्डमा करिब ९० किलोमिटर सडक पर्दछ । राजमार्गले बराहताल गाउँपालिकाको बड्डीचौर हुँदै पश्चिम बेनीघाटसम्म जोड्छ । मदन भण्डारी राजमार्गअन्तर्गतको पूर्वी खण्डको काम भने अन्तिम चरणमा पुगेको छ । पूर्वी खण्डमा भेडाबारीदेखि धुलियाबिटसम्मको दूरी ३५ किलोमिटर सडक पर्दछ । ३३ किलोमिटर कालोपत्रे भइसकेकको मदन भण्डारी राजमार्ग कार्यालयले जनाएको छ ।"
सिद्धबाबा सुरुङमार्गमा ‘इन्भर्ट’ निर्माणको काम सकियो,"पाल्पा — राष्ट्रिय गौरवको आयोजनाका रूपमा रहेको सिद्धबाबा सुरुङमार्गमा ‘इन्भर्ट’ निर्माणको काम  सकिएको छ । मुख्य टनेलको कुल एक हजार ०८९ मिटरमा इन्भर्टको निर्माण कार्य सकिएको सुरुङमार्ग आयोजना कार्यालयकी इञ्जिनियर सविता ज्ञवालीले जानकारी दिइन्।उनले भनिन्, 'इन्भर्ट निर्माणको काम बुधबारदेखि सकिएको छ । ‘लाइनिङ’को काम धमाधम अगाडि बढाइरहेका छौँ । हालसम्म लाइनिङको काम ८३४ मिटर सकिएको छ ।'सिद्धार्थ राजमार्गअन्तर्गत पाल्पाको तिनाउ गाउँपालिका–३, दोभान क्षेत्रमा निर्माणाधीन सुरुङमार्गको हालसम्म समग्र भौतिक प्रगति ५६ दशमलव तीन प्रतिशत पुगेको छ । यसैगरी, वित्तीय प्रगति ५० दशमलव २४ प्रतिशत रहेको आयोजनाले जनाएको छ । सुरुङमार्गको ‘ब्रेक थ्रू’ भएपछि कामले गति लिएको छ ।सिद्धार्थ राजमार्गअन्तर्गत बुटवल–तानसेन सडक खण्डको माथिल्लो सिद्धबाबा मन्दिरदेखि एक हजार १२६ मिटर सुरुङमार्ग २०७९ सालदेखि निर्माण सुरु भएको हो । आयोजनाअन्तर्गत मुख्य सुरुङको ‘ब्रेक थ्रू’ भइसकेको छ । सुरुङमार्ग पाँच वर्ष अर्थात् २०८३ मा सक्नेगरी चाइना स्टेट कन्स्ट्रक्सन इञ्जिनियरिङ कर्पोरेसनले रु सात अर्ब ३४ करोड २१ लाख ४० हजारको लागतमा सुरु भएको थियो ।सिद्धार्थ राजमार्गको तल्लो सिद्धबाबा मन्दिरदेखि पाल्पाको दोभानसम्म अत्यधिक पहिरो झर्ने क्षेत्र पर्छ  । सुक्खायाममा पनि धुले पहिरो खस्ने गरेकाले राजमार्गको यस खण्डलाई सुरक्षित बनाउन सुरुङमार्ग निर्माण गरिएको हो । यस खण्ड हुँदै गुल्मी, पाल्पा, अर्घाखाँची, स्याङ्जा, पोखरा, बाग्लुङ तथा म्याग्दीसम्म यातायातका साधन सञ्चालन हुने गर्छन् ।पाल्पा–सिद्धबाबा मन्दिरदेखि एक हजार १२६ मिटर लामो निर्माणाधीन सिद्धबाबा सुरुङमार्ग र नागढुङ्गा सुरुङमार्गका लागि सरकारले आगामी आर्थिक वर्षका लागि रु दुई अर्ब ६० करोड विनियोजन गरेको छ ।"
अमेरिकाले एमसीसीलाई निरन्तरता दिएको भन्दै एमसीए नेपालको स्वागत,"काठमाडौँ — मिलेनियम च्यालेन्ज कर्पोरेसन (एमसीसी) अन्तर्गत नेपालमा सञ्चालित कार्यक्रमलाई तत्कालका लागि निरन्तरता दिने अमेरिकी सरकारको निर्णयलाई मिलेनियम च्यालेन्ज एकाउन्ट नेपाल विकास समिति (एमसीए नेपाल) ले स्वागत गरेको छ । एमसीए नेपाल अमेरिकी सहयोगमा सञ्चालित एमसीसी परियोजनाको कार्यान्वयन निकाय हो ।‘मिलेनियम च्यालेन्ज एकाउन्ट नेपाल विकास समिति (एमसीए नेपाल) ले अमेरिकी वैदेशिक सहयोगमा लगाइएको स्थगनका सन्दर्भमा विशेष छुटअन्तर्गत एमसीए नेपाल कम्प्याक्टको कार्यान्वयनलाई निरन्तरता दिन अनुमति दिने सम्बन्धमा अमेरिकी सरकारबाट भएको निर्णयको स्वागत गरेको छ,’ एमसीए नेपालले बुधबार जारी गरेको विज्ञप्तिमा उल्लेख छ ।एमसीए नेपालले २९७ किमि विद्युत् प्रसारण लाइन निर्माण तथा सडक मर्मतलगायत कार्यसम्बन्धी खरिद प्रक्रिया सम्पन्न गर्नेसहितका कम्प्याक्ट क्रियाकलाप कार्यान्वयन गर्न एमसीसीसँग निकटतापूर्वक काम गरिरहेको आयोजनाले बताएको छ । ‘एमसीए नेपालले वैदेशिक सहयोगसम्बन्धी समीक्षा गर्नुअघि नै अगाडि बढिसकेका तीन वटा सबस्टेसन एवं १८ किमि सीमापार प्रसारण लाइन निर्माणसम्बन्धी कार्यलाई निरन्तरता दिइरहेको छ,’ विज्ञप्तिमा भनिएको छ ।एमसीसीअन्तर्गत नेपालमा सञ्चालित आयोजनालाई निरन्तरता दिने निर्णय गरेको भन्दै एमसीए नेपालले विज्ञप्ति निकाले पनि यही असार पहिलो साता (असार ४) यता यस सम्बन्धमा अमेरिकी सरकारले कुनै निर्णय गरेको छैन । यही असार ४ मा नेपालस्थित अमेरिकी दूतावासले सूचना जारी गरेर एमसीसी नेपालले निरन्तरता पाउने सकारात्मक संकेत आएको जनाएको थियो ।‘सन् २०२५ फेब्रुअरीमा अमेरिकी सरकारले विदेशी सहायता ९० दिनलाई स्थगन गर्ने निर्णय गरेको थियो । उक्त निर्णयमा अपवादका रूपमा एमसीसी नेपाल कम्प्याक्टका लागि भनेर विशेष छुट दिइएको थियो । सोही छुटअनुसार एमसीसी नेपाल कम्प्याक्टलाई पूर्ण रूपमा कार्यान्वयनसहित निरन्तरता पाउने अधिकार प्राप्त भएको छ,’ दूतावासको विज्ञप्तिमा भनिएको थियो, ‘अमेरिकाले आफ्नो सम्पूर्ण विदेशी सहायता कार्यक्रमको पुनरावलोकन गरिरहेको अवस्थामा पनि नेपालमा सञ्चालन भइसकेको एमसीसी परियोजनालाई निरन्तरता दिने अपेक्षा गरिएको छ ।’दूतावासको सोही विज्ञप्ति र पछिल्लो समय एमसीसीबाट केही रकम भुक्तानी भइरहेकाले आयोजनाले निरन्तरता पाउने एमसीए नेपालले बताएको छ । ‘असार ४ मा जारी अमेरिकी दूतावासको विज्ञप्ति र यसबीच गरिएका भुक्तानीलाई आधार मानेर एमसीए नेपालको व्यवस्थापनले आयोजनाले निरन्तरता पाउने विश्लेषण गरेको हो,’ स्रोतले भन्यो, ‘यसअनुसार आयोजनाले बुधबार सडक मर्मरसम्भारका लागि खरिदसम्बन्धी नयाँ सूचना आह्वान गरेको छ ।’एमसीए नेपाल सञ्चालनबारे आफूहरूलाई कुनै औपचारिक जानकारी नआएको अर्थ मन्त्रालयका प्रवक्ता श्यामप्रसाद भण्डारीले बताए । ‘अमेरिकी सरकारले आयोजनाको अवस्थाबारे विवरण मागेको रहेछ, आयोजनाले विवरण दिएछ, त्यसका आधारमा केही रकम भुक्तानी पनि भएको रहेछ,’ उनले भने, ‘हामीलाई पहिले जसरी इमेल गरेर आयोजना स्थगित भनेको थियो, त्यसैगरी औपचारिक रूपमा केही पठाएको छैन । भेटका क्रममा अमेरिकी दूतावासका अधिकारीले पनि मौखिक रूपमा आयोजनाले निरन्तरता पाउँछभन्दै आउनुभएको छ ।’ भुक्तानी प्रक्रियामा केही रकम आयोजनाको डलर खातामा अमेरिकाबाट सिधै पठाउन सकिने व्यवस्था छ । सोहीअनुसार यसबीचका केही भुक्तानी भएको प्रवक्ता भण्डारीले जनाए ।यसअघि गत चैतमा एमसीए नेपालले अमेरिकी सरकारले एमसीसीअन्तर्गतका परियोजना अघि बढाउन अनुमति प्रदान गरेको जनाएको थियो । ‘अमेरिकी सरकारले एमसीसी नेपाल कम्प्याक्टअन्तर्गतका केही कार्य अघि बढाउन अनुमति प्रदान गरेको छ, यस अनुमतिले समीक्षाबाट निस्किने कुनै निश्चित परिणामप्रति भने कुनै संकेत गर्दैन,’ त्यति बेला एमसीए नेपालले जारी गरेको विज्ञप्तिमा भनिएको थियो ।अमेरिकी राष्ट्रपति डोनाल्ड ट्रम्पको आदेशलाई अनुसरण गर्दै एमसीसीले लिएको कदमले नेपालको परियोजना अन्योलमा परेको थियो । एमसीसीले गत फागुन २ मा नेपाल सरकारलाई पत्राचार गरेर भुक्तानी रोक्ने जानकारी दिएको थियो । तर गत चैतमा एमसीसी नेपालले त्यही स्थगित परियोजना पुनः सुरु हुने बताएको थियो । अहिले परियोजनाले निरन्तरता पाउने अमेरिकी सरकारको निर्णय भन्दै स्वागत गरेको हो ।एमसीए नेपाल एमसीसीअन्तर्गतको कार्यक्रम हो । २०७४ भदौ २९ मा नेपाल सरकार र एमसीसीबीच भएको सम्झौताअनुसार २०८० भदौ १३ देखि परियोजना कार्यान्वयन सुरु भएको हो । सुरुवाती सम्झौतामा ६९ करोड ७० लाख डलर (करिब ९२ अर्ब) परियोजनामा अमेरिकी सरकारले ५० करोड डलर र नेपाल सरकारले १९ करोड ७० लाख डलर बेहोर्ने उल्लेख छ ।गत पुसमा अमेरिकी सरकारले परियोजनाका लागि थप ५ करोड डलर दिने घोषणा गरेको थियो । एमसीए नेपालअन्तर्गत १८ किलोमिटर बुटवल–गोरखपुर प्रसारण लाइन, ४ सय केभी नयाँ बुटवल सबस्टेसन, ४ सय केभी नयाँ दमौली सबस्टेसन र ४ सय केभी रातामाटे सबस्टेसन निर्माणाधीन छन् । एमसीए नेपालका अनुसार २९७ किमि प्रसारण लाइन र धानखोलादेखि लमहीसम्मको ४० किलोमिटर ठेक्का आह्वान गरी प्राप्त प्रस्तावको मूल्यांकन भइरहेको छ ।एमसीए नेपालले बुटवल–गोरखपुर अन्तरदेशीय प्रसारण लाइनअन्तर्गत नेपालमा पर्ने १८ किमि प्रसारण लाइन निर्माण गर्न १ करोड २३ लाख ६० हजार अमेरिकी डलरमा ट्रान्सरेल लाइटिङ लिमिटेडसँग २०८१ भदौ १४ मा सम्झौता गरेको थियो । उक्त प्रसारण लाइन २१ महिनामा सकाउने लक्ष्यका साथ प्रारम्भिक चरणका काम भइरहेको एमसीए नेपालले जनाएको छ ।बुटवल–गोरखपुर प्रसारण लाइनका लागि अहिलेसम्म ट्रान्सरेल लाइटिङ कम्पनीलाई १६ करोड ७९ लाख ३२ हजार ९६२ रुपैयाँ भुक्तानी दिएको एमसीए नेपालको भनाइ छ । तनहुँमा निर्माणाधीन ४ सय केभी क्षमताको नयाँ दमौली सबस्टेसनको विस्तृत सर्वेक्षण, भूप्राविधिक अनुसन्धान तथा साइट निर्माणको प्रारम्भिक काम भइरहेको छ ।नयाँ दमौली सबस्टेसन निर्माणका लागि भारतको टेक्नो इलेक्ट्रिक एन्ड इन्जिनियरिङ कम्पनीसँग २०८१ साउन १६ मा सम्झौता भएको थियो । ठेक्का पाएको कम्पनीलाई ५२ करोड २१ लाख ५ हजार ३ सय ५४ रुपैयाँ भुक्तानी भएको छ ।नुवाकोटमा ४ सय केभी रातामाटे सबस्टेसन निर्माण गर्न भारतको टेक्नो इलेक्ट्रिक एन्ड इन्जिनियरिङ कम्पनी लिमिटेडसँग २०८१ असार १ मा सम्झौता भएको थियो । उक्त सबस्टेसन ३९ महिनाभित्र निर्माण गरिसक्ने गरी ५ करोड १६ लाख अमेरिकी डलरमा सम्झौता भएको थियो । उक्त सबस्टेसनको डिजाइन र निर्माणमा जानुअघिका तयारीलाई अन्तिम रूप दिने काम भइरहेको र कम्पनीलाई हालसम्म ६९ करोड ९७ हजार ७ सय ३२ रुपैयाँ भुक्तानी दिएको एमसीए नेपालको भनाइ छ ।नवलपरासी (बर्दघाट सुस्ता पश्चिम) को ४ सय केभी नयाँ बुटवल सबस्टेसन निर्माण गर्न लिंकसन इन्डियासँग २०८१ वैशाख २७ मा सम्झौता भएको थियो । ३९ महिनाभित्र सम्पन्न गर्ने लक्ष्य लिएको उक्त सबस्टेसन ३ करोड ५५ लाख १० हजार डलरमा सम्झौता भएको थियो ।ठेक्का पाएका कम्पनीलाई ४७ करोड २७ लाख ७० हजार ५ सय ७६ रुपैयाँ भुक्तानी गरिसकेको एमसीए नेपालले जनाएको छ । एमसीए नेपालले २९७ किमि विद्युत् प्रसारण लाइन निर्माण गर्न गत मंसिर १२ मा पुनः बोलपत्र आह्वान गरेको थियो । उक्त बोलपत्रमा २०८१ फागुन ७ सम्म प्रस्ताव पेस गर्ने म्याद थियो । तीन वटा प्रसारण लाइन निर्माण गर्न ९ कम्पनीले बोलपत्र पेस गरेकामा अहिले प्रस्ताव मूल्यांकन भइरहेको छ ।२९७ किलोमिटर प्रसारण लाइन निर्माणको अनुमानित लागत २ करोड ६४ लाख २० हजार डलर छ । धानखोलादेखि लमहीसम्म फुल डेप्थ रिक्लेमेसन (एफडीआर) प्रविधिमार्फत ४० किलोमिटर सडकखण्ड मर्मतसम्भारका लागि बोलपत्र आह्वान भएको छ । त्यसका लागि ११ वटा बोलपत्र प्राप्त भएका थिए । प्राप्त बोलपत्रमध्ये अन्तिम छनोटको काम भइरहेको छ ।"
यस्तो छ आजको विदेशी मुद्रा विनिमय दर,"काठमाडौँ — नेपाल राष्ट्र बैङ्कले आजका लागि विदेशी मुद्राको विनिमय दर निर्धारण गरेको छ । राष्ट्र बैङ्कका अनुसार अमेरिकी डलर एकको खरिददर १३६ रुपैयाँ ८३ पैसा र बिक्रीदर १३७ रुपैयाँ ४३ पैसा निर्धारण गरिएको छ ।युरोपियन युरो एकको खरिददर १६० रुपैयाँ ९५ पैसा र बिक्रीदर १६१ रुपैयाँ ६६ पैसा, युके पाउन्ड स्ट्रलिङ एकको खरिददर १८७ रुपैयाँ ५३ पैसा र बिक्रीदर १८८ रुपैयाँ ३५ पैसा, स्विस फ्र्याङ्क एकको खरिददर १७२ रुपैयाँ ६१ पैसा र बिक्रीदर १७३ रुपैयाँ ३७ पैसा कायम गरिएको छ ।अष्ट्रेलियन डलर एकको खरिददर ८९ रुपैयाँ ८४ पैसा र बिक्रीदर ९० रुपैयाँ २४ पैसा, क्यानेडियन डलर एकको खरिददर १०० रुपैयाँ ३१ पैसा र बिक्रीदर १०० रुपैयाँ ७५ पैसा, सिङ्गापुर डलर एकको खरिददर १०७ रुपैयाँ ४५ पैसा र बिक्रीदर १०७ रुपैयाँ ९२ पैसा तोकिएको छ ।जापानी येन १० को खरिददर नौ रुपैयाँ ५० पैसा र बिक्रीदर नौ रुपैयाँ ५५ पैसा, चिनियाँ युआन एकको खरिददर १९ रुपैयाँ ०९ पैसा र बिक्रीदर १९ रुपैयाँ १७ पैसा, साउदी अरेबियन रियाल एकको खरिददर ३६ रुपैयाँ ४९ पैसा र बिक्रीदर ३६ रुपैयाँ ६५ पैसा, कतारी रियाल एकको खरिददर ३७ रुपैयाँ ५४ पैसा र बिक्रीदर ३७ रुपैयाँ ७१ पैसा कायम भएको छ ।केन्द्रीय बैङ्कका अनुसार थाई भाट एकको खरिददर चार रुपैयाँ २२ पैसा र बिक्रीदर चार रुपैयाँ २४ पैसा, युएई दिराम एकको खरिददर ३७ रुपैयाँ २५ पैसा र बिक्रीदर ३७ रुपैयाँ ४२ पैसा, मलेसियन रिङ्गेट एकको खरिददर ३२ रुपैयाँ ३६ पैसा र बिक्रीदर ३२ रुपैयाँ ५० पैसा, साउथ कोरियन वन १०० को खरिददर १० रुपैयाँ ०७ पैसा र बिक्रीदर १० रुपैयाँ ११ पैसा, स्विडिस क्रोनर एकको खरिददर १४ रुपैयाँ ३८ पैसा र बिक्रीदर १४ रुपैयाँ ४४ पैसा र डेनिस क्रोनर एकको खरिददर २१ रुपैयाँ ५७ पैसा र बिक्रीदर २१ रुपैयाँ ६७ पैसा तोकिएको छ ।यस्तै, हङकङ डलर एकको खरिददर १७ रुपैयाँ ४३ पैसा र बिक्रीदर १७ रुपैयाँ ५१ पैसा, कुवेती दिनार एकको खरिददर ४४८ रुपैयाँ ३१ पैसा र बिक्रीदर ४५० रुपैयाँ २८ पैसा, बहराइन दिनार एकको खरिददर ३६२ रुपैयाँ ९८ पैसा र बिक्रीदर ३६४ रुपैयाँ ५७ पैसा, ओमनी रियाल एकको खरिददर ३५५ रुपैयाँ ३९ पैसा र बिक्रीदर ३५६ रुपैयाँ ९५ पैसा रहेको छ ।भारतीय रुपैयाँ एक सयको खरिददर १६० रुपैयाँ र बिक्रीदर १६० रुपैयाँ १५ पैसा तोकिएको छ ।राष्ट्र बैङ्कले यो विनिमय दरलाई आवश्यकतानुसार जुनसुकै समयमा पनि संशोधन गर्न सकिने जनाएको छ । वाणिज्य बैङ्कले तोक्ने विनिमय दर भने फरक हुनसक्ने र अद्यावधिक विनिमय दर केन्द्रीय बैङ्कको वेबसाइटमा उपलब्ध हुने जनाइएको छ ।"
दिशाहीन नेपाली वामपन्थ,"केही दिनअघि अखबार र भिजुअल मिडियामा त्रिभुवन अन्तर्राष्ट्रिय हवाई अड्डा परिसरमा नेपाली युवाहरू अलपत्र परेजस्तो गरी छटपटाइरहेका दृश्य देखिए । कस्तो साइतमा निस्किएछ भन्ने भावमा उनीहरू छटपटाइरहेका थिए । सयौंको संख्यामा रहेका यी नेपाली युवाहरू वैदेशिक रोजगारीका लागि कतार जान हातमा भिसा लागेको पासपोर्टसहित कतारी जहाज चढ्न त्यहाँ पुगेका थिए ।त्यस दिन कतारले आफ्ना सबै अन्तर्राष्ट्रिय उडानहरू अनिश्चितकालीन बन्दको घोषणा गरेको थियो । इजरायलले इरानविरुद्ध आरम्भ गरेको युद्धको दसौं दिन अमेरिका पनि इरानविरुद्ध आक्रमणमा ओर्लियो । अमेरिका आफैं युद्धमा प्रत्यक्ष संलग्न भएपछि विश्व जनमत अमेरिकाको निन्दामा उत्रियो ।चीन, रुस, उत्तर कोरिया, पाकिस्तानजस्ता आाणविक हतियारयुक्त शक्तिहरूले प्रत्यक्ष इरानलाई समर्थन जनाएपछि र उनीहरूकै आडमा इरानले हर्मुज स्ट्रेट बन्द गर्‍यो । लगत्तै कतारस्थित अमेरिकी सैन्य अखडामा आक्रमण गर्‍यो । शक्ति सन्तुलन आफ्नो पक्षमा नदेखिएपछि राष्ट्रपति ट्रम्पले आफ्ना तर्फबाट युद्ध बन्द गर्दै इरान र इजरायललाई युद्धविराम गर्न मनाए । त्यसपछि मात्र नेपाली कामदारलाई कतार पुग्न हवाई यात्रा सहज हुन पुग्यो ।आम सर्वसाधारण नेपालीले सामान्य जीविकोपार्जनका लागि वैदेशिक रोजगारीमा जानैपर्ने बाध्यात्मक अवस्था किन आयो ? कहिलेसम्म नेपालीले स्वदेशमै रोजगारी उत्पन्न गर्ने सुदिन पर्खन पर्ने हो ? यस्तो परिस्थिति निर्माण हुनमा कुन राजनीतिक शक्ति प्रमुख जिम्मेवार रहे ? यो आलेख यिनै विषयमा केन्द्रित छ ।वामपन्थीहरूको उल्टो मतिहवाई मैदानमा उभिएर निराशाको सुस्केरा हालिरहेका हतास युवाहरूको अनुहार देखेर मैले आफ्नो विगत सम्झिए । पहिलो तथा दोस्रो विश्वयुद्ध भोगेका आफ्ना पुर्खाहरूका दुःखद कथा पढेर र सुनेर हामी हुर्किएका थियौं । मेरा गाउँका पूर्वलाहुरेहरूका अनुसार दोस्रो विश्वयुद्धमा बेलायतका तर्फबाट लाखौंको संख्यामा नेपाली युवाहरू युद्धमा जबर्जस्ती होमिएका थिए । हजारौं मारिए । बेपत्ता भए, हजारौं घाइते र अपांग हुन पुगे । बाँचेका थोरै मात्र नेपाल फर्किन सम्भव भएको थियो त्यो पनि बिनाखर्चपानी । सायद यही भएर हुन सक्छ, हामी हुर्कंदै गर्दा वामपन्थीहरूले गोर्खाभर्ती केन्द्रको विरोध गर्ने गरेका थिए । उनीहरूले स्वदेशमै भूमिसुधारमार्फत जमिनको वितरण तथा रोजगारीका लागि औद्योगिकीकरण गर्न आवश्यक छ भनेर नारा लगाएका थिए । हामी युवाहरूका लागि त्यो नारा कर्णप्रिय लागेको थियो ।झन्डै चार दशकदेखि वामपन्थीहरू या त प्रमुख प्रतिपक्षमा या सत्तापक्षमा बस्ने सौभाग्य पाएका छन् । तर उनीहरूले नारा लगाएअनुसार न वैज्ञानिक भूमिसुधार गरे न कृषिमा आधारित सञ्चितिको बलमा औद्योगिकीकरण गर्ने नीति नै अपनाए । त्यसैगरी सबैका लागि सीपमूलक जनवादी शिक्षाको नारा लगाए तर स्कुल, कलेज र विश्वविद्यालय शैक्षिक वातावरण यसरी खस्किएको छ कि तानाशाही भनिएको पञ्चायतमा पनि यस्तो अवस्था थिएन ।२०४९ सालमा उदार वामपन्थीका नाममा बहुदलीय जनवादको नारा लगाएको एमाले होस् या २०६० को दशकमा एक्काइसौं शताब्दीको जनवाद ल्याउने उद्घोष गरेको माओवादी, उनीहरूबाट आर्थिक हिसाबले समाज रूपान्तरणका लागि उल्लेखनीय कुनै काम भएनन् । यी दुई रूपान्तरणको अभावमा वैदेशिक रोजगारीमा जानुको कुनै विकल्प हुन्थेन । सरकार आफैंले वैदेशिक रोजगारीका लागि सहजीकरण थालनी गर्‍यो । वस्तु तथा सेवा निर्यातको साटो मानवीय शक्ति आपूर्ति (मेनपावर सप्लाई) गर्ने सपना सजायो । कांग्रेसको सरकार हुँदा सुरु गरिएको यो धन्दा एमाले र माओवादीले निरन्तरता दिँदै आए ।डिसेम्बर १८, २०२४ को काठमाडौं पोस्टले जनाएअनुसार ६६ लाख ९८ हजार ८० नेपाली वैदेशिक रोजगारीका लागि विधिवत् रूपमा वैदेशिक रोजगारीका लागि १ सय ७३ देशमा छरिएका छन् । जसमध्ये ५६ लाख ८२ हजार पुरुष र ४ लाख १६ हजार महिला छन् । कुल कामदार मध्ये ८० प्रतिशत खाडी मुलुकहरू र मलेसियामा कार्यरत छन् । झन्डै ७५ प्रतिशत २५ देखि ५५ उमेर समूहका छन् । मार्च १६, २०२५ को रिपब्लिकाका अनुसार चालु आर्थिक वर्षको साउनदेखि चैत मसान्तसम्मको अवधिमा ५ लाख ३५ हजार नेपाली युवायुवती वैदेशिक रोजगारीका लागि बाहिरिएका छन् । यो मुलुकमा नाम दर्ज गराएर बिदेसिने युवाहरूको संख्या हो ।अवैधानिक वा गैरकानुनी रूपमा मेनपावर कम्पनी तथा सरकारी अधिकारीहरूको मिलोमतो त्यत्तिकै संख्या वैदेशिक रोजगारीमा जाने गरेका छन् भन्ने अड्कल काटिएको छ । पुरानो गोर्खाभर्ती एक हिसाबले भाडाका सिपाही थिए । जो अहिले पनि यथावतै छन् । केही थपिएका छन् । जस्तो अफगान युद्धमा अमेरिकीका तर्फबाट र हाल युक्रेनी युद्धमा रुसका तर्फबाट भाडाका सिपाही हुन जानेको संख्या उल्लेखनीय रहेको बताइन्छ । अर्काखाले शारीरिक श्रम बेच्न वैदेशिक रोजगारीमा जानेहरू धेरै छन् । जसलाई गार्जियन पत्रिकाले त ‘नवदास’ का रूपमा अर्थ्याएको छ । उहिले गोर्खाभर्तीको विरोध जनाएका वामपन्थीहरू नीतिगत हिसाबले अहिले सस्तो मजदुर निर्यातकर्ता सहयोगी बन्न पुगेका छन् । भुटानी शरणार्थी र भिजिट भिसा प्रकरणले कांग्रेस मुख्य अभियुक्त देखिँदा उनीहरू उसका सहयोगी बन्न पुगेका देखिन्छन् ।संविधान जारी भएपछिको पहिलो आम निर्वाचनमा ओली र दाहाल नेतृत्वको नेकपाले प्रचण्ड बहुमतका साथ सरकार बनाएको सर्वविदितै छ । उनीहरूलाई त्यो समयमा मुलुकको रूपान्तरणका लागि संघीयताको मर्मअनुसार कानुनको मस्यौदा गरे विधिसम्मत लागू गर्ने ठूलो अवसर थियो । उनीहरूले आवश्यकताअनुसार कृषिको आधुनिकीकरण तथा कृषिसँग जोडिएको औद्योगिकीकरणबारे कुनै नीति अपनाएर सापेक्षित सामाजिक न्यायसहितको कानुनी राज्य निर्माण गर्न सक्थे । तर उनीहरूले हिजो नेकपा हुँदा पनि ध्यान दिएनन् ।आज बैशाखी टेकेर सरकारमा हुँदा पनि उनीहरूले जमिनमा खुट्टा टेक्ने गरेका छैनन् । जस्तो कुल कामदार संख्याको ६४ प्रतिशत कृषिमा यथावत् छन् । तर कृषि उनीहरूको नीतिगत प्राथमिकतामा कहित्यै परेन । नारामा घन्काइएको क्रान्तिकारी भूमिसुधार र कहिले वैज्ञानिक भूमिसुधार नारामै सीमित हुन पुग्यो । ओली सरकारले त अमेरिकी मोडेलको भूमि बैंकको असफल ‘कन्सेप्ट’ अगाडि सारेर जमिनको व्यापारीकरण गर्न हदबन्दी फुकुवाको अभ्यास सुरु गरेको छ । गिरीबन्धु टी–स्टेट मुद्दामा ओली आफैं संलग्न रहेको आशंका व्याप्त छ । यतिबेला युवाहरू कृषिबाट पलायन मात्र भएका छैनन् सारा पहाड तीव्र बसाँइसराइको चापमा छ ।मधेश पहाडी अतिक्रमणबाट असन्तुलित हुँदै गइरहेको छ । सहरहरू अवैज्ञानिक विस्तार तथा अत्याधिक भीडका कारण रोग, शोक र भोकको अखडा बन्दै गइरहेको भान हुन्छ । बाटोलगायत अन्य भौतिक पूर्वाधार निर्माण कुनै परिष्कृत योजना, अर्थ–राजनीतिक आधार र जन आवश्यकतालाई ध्यानमा राखेर भइरहेका छैनन् । आधा दशककै अवधिमा आन्तरिक तथा बाह्य ऋण दोब्बर भएको छ । ऋण तथा साँवाको किस्ता चुक्ता गर्न नेपालको विकास बजेटभन्दा बढी रकम विनियोजन गर्नुपर्ने अवस्था छ । आफूलाई लेनिनवादी भन्ने यी नेताहरूले लेनिनको नयाँ आर्थिक नीति (नेप) बाट केही सिकेनन् । समग्रमा कांग्रेसले अख्तियार गरेको नवउदारवादी नीतिका भरिया बन्न पुगे ।विगत एक दशकयता अधिकांश समय ओली र प्रचण्ड नेतृत्वमा सरकार सञ्चालन भए । तर उनीहरूले जनताको आकांक्षाअनुरूप वास्तविक आर्थिक विकासको रणनीति के हुनुपर्छ भनेर बहसमा ल्याउनसमेत चाहेनन् । कृषिप्रधान देश भनेरर चिनिएको नेपालको उत्पादकत्व दर दक्षिण एसियामा सबैभन्दा कमजोर छ । युवा जनशक्तिको अभावमा एकातर्फ जमिन बाँझिने क्रम जारी छ । अर्कोतर्फ खर्बौं रुपैयाँ बराबर खाद्यान्न, फलफूल र मासु आयात गर्नु परिरहेछ ।आर्थिक सर्वेक्षण २०८२ का अनुसार देशमा उत्पादनमूलक उद्योगको कुल गार्हस्थ्य उत्पादनमा ४.९५ प्रतिशत मात्र योगदान छ । यो धेरै वर्षदेखि स्थिर रहेको तथ्यांक हो । त्यति योगदानले श्रम बजारमा आउने लगभग ५ लाख ९० हजार श्रमिकलाई रोजगारी उपलब्ध गराउने कुरै भएन । आफूलाई वामपन्थी भन्ने एमाले–माओवादी नेतृत्वले आफ्नै मतदाताहरूको आकांक्षा र आवश्यकताअनुसार वास्तविक अर्थतन्त्र र नैतिक मुद्दाहरूलाई सम्बोधन गर्ने साहस गरेनन् ।उनीहरूले मुलुकमा व्याप्त भएको आयआर्जन तथा सम्पत्तिको असमानतालाई सम्बोधन गर्ने जोखिम उठाएनन् । प्रगतिशील करप्रणाली तिनले कहिल्यै बुझ्ने प्रयत्न गरेनन् । मानिसलाई आवास, न्यानो कपडा र स्वस्थ्यकर खाना र सार्वजनिक यातायातको प्रबन्ध मिलाइनु राज्यको दायित्वभित्र पर्छ भन्ने बोध उनीहरूले कहिल्यै गरेनन् । यिनले शिक्षा र स्वास्थ्य प्रतिकूल चलिरहेकालाई ट्र्याकमा ल्याउन कुनै प्रयत्न गरेनन् । अहिले १२ पास गरेका युवायुवती देशका विश्वविद्यालयमा किन पढ्न रुचि राख्दैनन् ? भन्ने कहिल्यै खोज तथा अनुन्धानको विषय नै बनेन । दुई दर्जन ठूला उद्यमी व्यवसायीहरूका एजेन्डा बोकेर तिनलाई देशको ब्रह्मलुट गराउने परिस्थिति निर्माणका खेताला बन्ने काम यथार्थमा वामपन्थ हुनै सक्दैन ।बेइमान नेतृत्वलेन–देनका मामिलामा मात्र होइन, राजनीति पनि बेइमानी हुन्छ । सिद्धान्तको मर्म नबुझ्ने मात्र होइन त्यसलाई बंग्याउने र सैद्धान्तिक वैचारिक मान्यतालाई अर्थहीन बनाउने, संस्कारहीन प्रवृत्तिलाई राजनैतिक बेइमानी भन्न मिल्छ । यसको अर्थ पेसागत दक्षता नभएको मात्र होइन, सामाजिक चेतनाविपरीत लिँडे ढिपी कस्ने, आफ्नो बाहेक सामाजिक मूल्यमान्यता तथा तर्कलाई तर्कसंगत नमान्ने र बातलाई बतङ्गड बनाउनेलाई जडबुद्धि बेइमान भन्न मिल्ला ।इतिहासमा जडबुद्धि बेइमान शासकहरूले ठुल्ठूला साम्राज्यलाई नै डुबाएका थिए । जस्तो रोमन, मायान, फ्रेन्च, हाब्सबर्ग, ओटोमनजस्ता ठूला साम्राज्य यस्तै ‘इडियट’ हरूको फेला परेपछि डुबेका थिए । पछिल्लो समय जर्मन, इरानियन, सोभियत, साम्राज्य डुबे । जडबुद्धि बेइमानहरू प्रशंसाको भोका हुन्छन् । राजनैतिक सत्तामा पुग्ने सम्भावना भएका र पुगेका नेतृत्वले सबैभन्दा बढी रफ्फु भर्दिने चाप्लुस चाटुकारहरू (साइकोफेन्टिक बुफोन) खोज्छन् । चाँडै यस्ता चाटुकारहरूको लाइन लाग्छ । जस्तो यतिबेला फेसबुक, एक्स, टिकटकलगायत सामाजिक सञ्जालमा यस्ता ‘साइकोफेन्टिक बुफोन’ हरूले म अरिंगाल हुँ, म झोले हुँ भनेजस्ता नारा लेखेर चकचकी देखाए ।राजा, महाराजा र बादशाहहरू जन्मजात चाटुकारकै माझबाट हुर्कन्छन्, बढ्छन् । जस्तो– रोमन बादसाह निरोलाई जादूमयी शक्ति हात पार्नका निमित्त राज्यको ढुकुटी खर्चन अभिप्रेरित गरियो । बादसाहको हातमा जादूगरी शक्ति भएपछि संसारकै बादसाहत प्राप्त हुने र जिउँदै स्वर्ग जान बाटो खोलिने बताएका थिए । चिनियाँ बादसाह क्विन सी ह्वाङलाई यस्तो काल्पनिक समुद्री टापुमा भएको पोखरीमा नुहायो भने बादसाह अमर होइबक्सन्छ भन्ने विश्वास दिलाए । रसियन जारलाई संसारकै बादसाह हुने जोग मिलेको छ भनेर पहिलो विश्वयुद्धमा होमिन उक्साएका थिए । जुन युद्धमा रुसका २० लाख सेना मारिए र सडकमा भएको क्रान्तिले जार रोमानोफ शासन सत्ता उखेलियो ।सोभियत संघका अन्तिम नेता गोर्वाचोभलाई ‘साइकोफेन्टिक बुफोन’ हरूले लोकतान्त्रिक नेता हुने मन्त्र हालिदिए । जसले पहिलो समाजवादी क्रान्ति भएको मुलुकलाई विघटनमा लगे । अमेरिकी ट्रम्पले ‘अमेरिका ग्रेट अगेन’ को नारा लगाएका छन् । तर अमेरिकालाई दिन प्रतिदिन कम्जोर बनाउँदै छन् । ‘बुफोन’ हरूले ओलीलाई ब्रम्हर्षि वशिष्ठभन्दा एक हातमाथि राख्ने गरेका छन् । उखान तुक्काका महारथी उनलाई खोज तथा अनुसन्धानमा आधारित आवधिक योजना र संस्थागत कार्यान्वयनबारे पटक्कै ध्यान छैन । उनका चाटुकारहरूले समाजवादका नाममा निकृष्ट नवउदारवादी पुँजीवादको तोप निर्धक्क पड्काइरहेछन् । उनी बेखबर छैनन्, उनलाई उनले पस्किएका कार्यक्रमहरू समाजवादोन्मुखताको ठीक उल्टो कामकारबाही भइरहेछ भन्ने पनि थाहा नभएको होइन । तर उनी त्यसैलाई समाजवाद भनेर ढिपी गरिहिँड्छन् । उनले प्राप्त गरेकोशिक्षा, उनको बौद्धिक क्षमता र उनको जेल अनुभवले अब देश चल्दैन भन्ने अहिलेको युवा पिँढीले बुझेका छन् । बहुमत नागरिक उनीमाथि अविश्वासको नजरले हेरिरहेछन् तर उनका ‘साइकोफेन्टिक बुफोन’ हरू जबर्जस्ती राजनेताको पगरी गुथाउन अथक प्रयत्न गरिरहेछन् ।आजका प्रचण्डले जनयुद्धको नेतृत्व गरेका थिए होलान् भनेर उनीसँगै लडेर आएका साथीहरूलाई पनि विश्वास लाग्दैन । तर किनारीकृत हुने डरले कोही केही बोल्दैनन् । उनी पनि ओलीको जस्तै चाटुकारहरूको सशक्त पहराबीच खडा छन् । जनयुद्धकालमा उनको माओवादी थेसिसभन्दा अहिलेको थेसिस १८० डिग्रीले नै भिन्न छ । सबै आर्थिक तथा सामाजिक अवयवहरू मात्र होइन, राजनीतिक अडानमा पनि उनी कहिले विश्वसनीय रहेनन् । जस्तो गएको वर्षभरि उनले, सत्तामा हुँदा आफूले भ्रष्टाचार विरोधी अभियान चलाएकाले आफूलाई सत्ताबाट ओर्‍हालिएको उनको दाबी थियो ।आगामी २०८४ सालसम्म सत्ताको सपना नदेख्ने, एमाले वा कांग्रेससँग नमिली निर्वाचन लड्ने, समाजवादोन्मुख आर्थिक सामाजिक नीतिका लागि संसद् र सडकमा आवाज घन्काउने, विगतका गल्ती अब नदोहोर्‍याउने भनेर उनले जनता सामुन्ने गरेको प्रतिबद्धता जेठको दोस्रो हप्तामा आफैंले फजुल साबित गराए । भिजिट भिसा प्रकरणमा उनले लिएको अडान रंगहीन र गन्धहीन हुन पुग्यो ।आर्थिक सामाजिक रूपान्तरणका विषयजस्तो सरकारको नीति कार्यक्रम र बजेटमा उनी र उनको पार्टीले कुनै गतिलो सैद्धान्तिक, वैचारिक तथा कार्यक्रमिक अडान लिएन । सिद्धान्ततः प्रचण्ड नेतृत्वको माओवादी आज प्रतिपक्षी हो वा सत्तापक्ष छुट्याउन गाह्रो छ । उनको बिहान–बेलुकै फेरिने बोलीवचन वा प्रवचनले उनको विश्वसनीयताको ग्राफ रसातल पुगेको छ । उनीबारे बजारमा एउटा भनाइ व्याप्त छ, ‘आजका प्रचण्ड मार्क्सवाद–लेनिनवाद र मौजुदा माओवादमा होइन जादू–टुना, अदृश्य शक्तिमाथि विश्वास गर्छन् ।’लोभ लालच, सोच विहीनता, चाटुकारिता, झूट, आजको वामपन्थी आन्दोलनको सच्चाइ हो । आदर्श, त्याग, लडाँइ, मुक्ति, समाजवाद, समानता, शिक्षा र स्वास्थ्यमा पहुँच आदि आदर्श वाक्यहरू सबै सिला लागे, अर्थको अनर्थमा अनुवाद गरिए ।झूट, मक्कार र समाजको अराजनीतीकरणले सबैभन्दा पहिला वामपन्थ नै बढारिन्छन् भन्ने कुरा आफूलाई वामपन्थी भनाउँदाहरूले बुझ्न जरुरी छ । जस्तो– सोभियत संघको विघटन र छिमेकी बंगालको सीपीएमको भद्रलोक सरकारको पतनबाट बुझ्न जरुरी छ । ओली र प्रचण्डबाट अब केही हुन्न भन्ने निष्कर्ष निकाल्दा हुन्छ । तर तिनको विकल्प खोज्नेहरूले सिद्धान्त, योजना, नीति कार्यक्रम मात्र होइन, आचरणको शुद्धीकरणसहित मैदानमा ओर्लन जरुरी छ ।"
पूर्वराष्ट्रपति-उपराष्ट्रपतिहरूबाट गणतन्त्रलाई जोगाऊ,"जननेता मदन भण्डारीको ७४ औं जन्मजयन्तीका अवसर पारेर गत शनिबार आयोजित कार्यक्रममा पूर्वराष्ट्रपति विद्यादेवी भण्डारीले एमालेको सक्रिय राजनीतिमा पुनरागमन गरेको सगौरव घोषणा गरेपछि गम्भीर राजनीतिक तथा संवैधानिक बहस प्रारम्भ भएको छ । भण्डारीजस्तै दुई कार्यकाल उपराष्ट्रपति भएका नन्दबहादुर पुन केही महिना अगाडि नै माओवादीको उपाध्यक्ष भइसकेका छन् ।२०६२/०६३ को जनआन्दोलनबाट स्थापित लोकतान्त्रिक गणतन्त्रका बारेमा विवादित बहस चलिरहेको घडीमा पूर्वराष्ट्रपति र पूर्वउपराष्ट्रपतिहरू नै दलीय राजनीतिमा प्रवेश गरेपछि यस्तो बहस हुनु अस्वाभाविक भएन । भण्डारी राष्ट्रपति र पुन उपराष्ट्रपति हुँदा पनि उनीहरूका अतिरिक्त राजनीतिक चासो र गतिविधिहरू थिए भने भूमिका विवादित थियो । राष्ट्रपतिबाट निवृत्त भइसकेपछि निरन्तर राजनीतिक संवाद र गतिविधिमा संलग्न हुँदै आएकी भण्डारीले दलीय राजनीतिमा पुनरागमन गर्ने संकेत मात्रै होइन, स्पष्ट सन्देश दिँदै आएकी थिइन् । त्यसैले उनको राजनीतिक पुनरागमन अप्रत्याशित थिएन, होइन ।तर राष्ट्रपति भनेको व्यक्ति होइन, संस्था हो । गणतन्त्रको प्रतीक भनेकै राष्ट्रपति हो । यदि वर्तमान वा पूर्वराष्ट्रपति–उपराष्ट्रपतिहरू विवादित भए भने राष्ट्रपति संस्था नै विवादित, अलोकप्रिय र कमजोर हुन्छ । जसको प्रत्यक्ष नकारात्मक असर गणतन्त्रलाई पर्छ । त्यसैले राष्ट्राध्यक्ष भई राष्ट्रकै अभिभावक भइसकेका पूर्वराष्ट्रपति–उपराष्ट्रपतिहरू दलीय राजनीतिमा प्रवेश गर्नु कति उचित ? भण्डारी र पुनको राजनीतिक पुनरागमनका कारणले कस्तो राजनीतिक नजिर र संस्कार स्थापित होला ? लोकतान्त्रिक गणतन्त्रलाई कस्तो असर गर्ला ? भन्नेजस्ता केही जटिल र विवादित प्रश्नहरू उठेका छन् ।त्यसैले यस्ता प्रश्नहरूको नेपालको संविधानको अक्षर र भावना, लोकतान्त्रिक गणतन्त्रको सिद्धान्त र मूल्य–मान्यता तथा लोकतान्त्रिक गणतन्त्रका अन्तर्राष्ट्रिय अभ्यासका आधारमा निरुपण गर्नु अपरिहार्य देखिएको छ । तर पंक्तिकार पूर्वराष्ट्रपति–उपराष्ट्रपतिहरूको राजनीतिक सक्रियताकै विपक्षमा भएका कारणले भण्डारीको पुनरागमनपछि एमालेभित्रको समीकरण र ध्रुवीकरण, भण्डारी र केपी ओलीबीचको शक्ति संघर्ष वा सम्भावित पुनर्मिलनजस्ता एमालेको आन्तरिक मामिला र गणितीय हिसाब–किताबमा प्रवेश नै गर्ने छैन ।भण्डारी र पुन दलीय राजनीतिमा किन ?भोजपुरको सामान्य परिवारकी भण्डारी र रोल्पाको सामान्य परिवारमा जन्मिएका जनजाति पुन राज्यको सर्वोच्च संस्थामा पुगे, राष्ट्रकै अभिभावक बन्न सफल भए । उनीहरूले उच्चतम राजनीतिक सफलता हासिल गरिसके । तर फेरि दलीय राजनीतिमा सक्रिय हुनुको उद्देश्य के हो ? पदका लागि हो कि सत्ताका लागि ? नेपाली सेनाको परमाधिपति भइसकेकी भण्डारी अब राष्ट्रको अभिभावक हुने कि एमालेको गुटनायक ?सम्माननीय राष्ट्रपतिज्यू हुने कि कमरेड विद्या ? प्रश्न व्यक्ति लक्षित लाग्न सक्छ, तर होइन । प्रश्न व्यक्तिको होइन, विधिको हो । प्रश्न पार्टीको होइन, प्रणालीको हो । प्रश्न सत्ताको होइन, संस्थाको हो । प्रश्न संविधानको मात्रै होइन, सिद्धान्त हो । प्रश्न कानुनको मात्रै पनि होइन, नैतिकताको हो । नेपालको संविधानले पूर्वराष्ट्रपति–उपराष्ट्रपतिहरू पुनः दलीय राजनीतिमा प्रवेश गर्ने परिकल्पना नै गरेको थिएन । त्यसैले यसबारे संविधानमा लिखित रूपमा केही उल्लेख गरिएन । किनभने लोकतान्त्रिक गणतन्त्रमा स्थापित परम्परा, अभ्यास र संस्कार यही नै हो ।तर भण्डारीले केवल राष्ट्रपति संस्थाको गरिमा र प्रतिष्ठालाई मात्रै होइन, गणतन्त्रलाई नै दाउमा राखेर आफ्नो अतृप्त सत्ताआकांक्षा हासिल गर्न दलीय राजनीतिमा होमिएकी छन् । राष्ट्रपतिमा बहाल हुँदा होस् कि अवकाश पाइसकेपछि होस्, उनका अभिव्यक्ति र गतिविधिका आधारमा विश्लेषण गर्दा उग्र राजनीतिक महत्त्वाकांक्षा भएको देखिन्छ । त्यस्तो महत्त्वाकांक्षाको अन्तिम गन्तव्य कहाँ हो ? एमालेको अध्यक्ष कि प्रधानमन्त्री ?पहिलो महिला राष्ट्रपति बनेर इतिहास रचेकी भण्डारी अब एमालेको पहिलो महिला अध्यक्ष र त्यसपछि पहिलो महिला प्रधानमन्त्री हुने महत्त्वाकांक्षाका साथ राजनीतिमा फर्केको देखिन्छ । उनको यस्तो अवाञ्छित सत्ताआकांक्षाको सिकार गणतन्त्र र राष्ट्रपति संस्थासमेत हुन सक्छ । नेपाली जनताले बलिदानपूर्ण संघर्षबाट स्थापित गरेको लोकतान्त्रिक गणतन्त्र के भण्डारीको अतृप्त र अवाञ्छित सत्ताआकांक्षाको प्यास पूरा गर्नका लागि हो ?लामो राजनीतिक गृहकार्य र कोरियोग्राफीपछि मञ्चन गरिएको प्रतीत हुने मदन भण्डारी फाउन्डेसनको ब्यानरमार्फत सक्रिय राजनीतिमा उत्रिएको घोषणा स्वयंमा अर्थपूर्ण र सन्देशमूलक छ । ‘राजनीतिमा थकाइ भन्ने शब्दावली हुँदैन’ भन्ने पति भण्डारीको उद्धरण उल्लेख गर्दै पत्नी भण्डारीले देशलाई योगदान र जनताको सेवा गर्ने भावना बाँकी नै भएको कारणले सक्रिय राजनीतिमा आएको दाबी गरेकी छन् । तर अब पनि उनले देशलाई कुन ‘योगदान’ र जनतालाई कस्तो ‘सेवा’ गर्न बाँकी छ ? यदि उनी दलीय राजनीतिमा पुनरागमन गरिनन् भने देशलाई सबैभन्दा ठूलो योगदान हुनेछ र जनतालाई सबैभन्दा ठूलो सेवा पनि यही हुनेछ ।राष्ट्रपति, उपराष्ट्रपतिका हैसियतले कार्यसम्पादन गर्दा कतिपय राज्यका गोपनीयता थिए होलान् । राष्ट्रिय स्वार्थ, सुरक्षा र विदेशनीतिसँग सम्बन्धित संवेदनशील विषयहरू थिए होलान् । तर उनीहरू दलीय राजनीतिमा प्रवेश गरेपछि त्यस्ता गोपनीयता कायम नरहने वा कुनै पार्टी विशेषले त्यस्ता गोप्य तथा संवेदनशील विषयलाई दुरुपयोग गर्न सक्ने जोखिमसमेत बढ्दै गएको छ । लोकतान्त्रिक गणतन्त्र र राष्ट्रपति संस्थाका लागि योभन्दा ठूलो दुर्भाग्य अरू के हुन सक्छ ?विद्याको विवादित विगतमदन भण्डारीको रहस्यमय दासढुंगा दुर्घटनामा परी असामयिक निधन भएपछि सहानुभूतिका आधारमा राजनीतिमा प्रवेश गरेकी पत्नी भण्डारी सांसद, मन्त्री, एमालेको उपाध्यक्ष हुँदै दुई कार्यकाल राष्ट्रपति भइन् । एमालेमा सक्षम, योग्य र योगदान गरेका नेताहरूको लामो पंक्ति भए पनि ओलीको आशीर्वादमा एकपछि अर्को राजनीतिक फड्को मार्दै आएकी उनको विगत विवादरहित छैन । मन्त्री र एमाले उपाध्यक्षको कार्यकाल मात्रै होइन, संविधानको मर्म र भावनाअनुसार निष्पक्ष र तटस्थ भूमिका निर्वाह गर्न नसकेको कारणले राष्ट्रपतिको कार्यकाल पनि उत्तिकै विवादित छ । अन्य कारणहरू भए पनि विशेषगरी तीन कारणले उनको कार्यकाल विवादित थियो ।पहिलो, असंवैधानिक रूपमा प्रतिनिधिसभा विघटन । जब तत्कालीन नेकपाको आन्तरिक विवाद उत्कर्षमा पुगेको थियो, तब तत्कालीन प्रधानमन्त्री केपी शर्मा ओलीको सिफारिसमा उनले २०७७ पुस ५ गते असंवैधानिक रूपमा प्रतिनिधिसभा विघटन गरेकी थिइन् । सविधानको अक्षर र भावनाविपरीत गरिएको विघटन अलोकतान्त्रिक र असंवैधानिक थियो । भण्डारी र ओलीको यस्तो असंवैधानिक तथा अलोकतान्त्रिक प्रवृत्तिले लोकतन्त्र र संविधानको आधारभूत मूल्य र मर्ममाथि नै आक्रमण गरिएको थियो । त्यसैले २०७७ फागुन ११ गते सर्वोच्च अदालतले असंवैधानिक रूपमा विघटित गरिएको ठहर गर्दै प्रतिनिधिसभा पुनःस्थापना गर्ने ऐतिहासिक फैसला गरेको थियो । सर्वोच्च अदालतको उक्त फैसलाले संविधानको रक्षा गर्दै राष्ट्रपतिले गरेको त्रुटि सच्याएको थियो ।दोस्रो, पुनः दोस्रो पटक असंवैधानिक रूपमा प्रतिनिधिसभा विघटन । प्रतिनिधिसभामा विश्वासको मत हासिल गर्न असफल भएपछि अर्को सरकार गठन नहुँदासम्मको अवधिका लागि काम चलाउ प्रधानमन्त्री भएका ओलीको सिफारिसमा उनले २०७८ जेठ ७ गते मध्यराति पुनः प्रतिनिधिसभा विघटन गरिन् । एकातिर प्रतिनिधिसभामा बहुमत सांसदको समर्थन भएर पनि तत्कालीन विपक्षी दलको नेता शेरबहादुर देउवालाई उनले प्रधानमन्त्री नियुक्त गरिनन् । अर्कोतिर २०७७ फागुन ११ गतेको सर्वोच्च अदालतको ऐतिहासिक फैसलालाई समेत चुनौती दिँदै पुनः प्रतिनिधिसभा विघटन गरिन् । त्यसैले संविधानको भावना र सर्वोच्च अदालतको फैसलाविपरीत पटकपटक प्रतिनिधिसभा विघटन हुनुमा केवल ओलीको मात्रै होइन, भण्डारीको भूमिका पनि उत्तिकै बदनियतपूर्ण र दुराशययुक्त थियो । तर २०७८ असार २८ गते दोस्रो पटक पनि असंवैधानिक रूपमा गरिएको विघटन बदर गरी सर्वोच्च अदालतले प्रतिनिधिसभा पुनःस्थापना गर्ने अर्को ऐतिहासिक फैसला गरेको थियो ।तेस्रो, राष्ट्रपतिका रूपमा उनले तत्कालीन प्रधानमन्त्री ओली र एमालेको स्वार्थअनुसार विवादित निर्णयहरू गरेकी थिइन् । उनी शीतलनिवासको वातानुकूलित कक्षमा भए पनि उनको ध्यान एमाले केन्द्रीय कार्यालयको उष्ण वातावरणतर्फ बढी हुन्थ्यो । सायद उनले संविधानभन्दा एमालेको विधान बढी पढ्थिन् । अहिले उनी एमालेको सक्रिय राजनीतिमा फर्केपछि उक्त वास्तविकता पुष्टि भएको छ । संविधानको संरक्षक र पालकसमेत रहेकी उनले न संविधानको संरक्षण गरिन्, न संविधानको पालना नै । उल्टै उनले संविधान उल्लंघन गरी पटकपटक असंवैधानिक र विवादित निर्णय गरिन् । यी विषयमा उनी जवाफदेही र उत्तरदायी हुनु पर्दैन ?अमेरिका र भारतको अभ्यासलोकतान्त्रिक गणतन्त्र अंगीकार गरेका देश भए पनि अमेरिका र भारतका आ–आफ्नै शासकीय प्रणाली, स्वरूप र विशेषता छन् । दुवै देशका राष्ट्रध्यक्ष राष्ट्रपति हुन्छन् । अमेरिका कार्यकारी राष्ट्रपति हुने राष्ट्रपतीय प्रणाली भएको देश हो भने भारत सेरेमोनियल राष्ट्रपति हुने संसदीय प्रणाली । नेपाल र भारत दुवैले सेरेमोनियल राष्ट्रपति र संसदीय प्रणाली अनुसरण गरेका कारणले लोकतान्त्रिक प्रणाली र शासकीय मामलामा धेरै समानता छन् । भारतमा राष्ट्रपति संस्था विवादित छैन । राष्ट्रपति संस्था अत्यन्त गरिमामय र प्रतिष्ठित मानिन्छ । भारतका कुनै पनि राष्ट्रपतिले विवादित निर्णय गरेनन् । त्यसैले कुनै पनि राष्ट्रपति विवादित भएनन् ।राष्ट्रपति–उपराष्ट्रपतिबाट अवकाश लिइसकेपछि कोही पनि सक्रिय, पदीय तथा दलीय राजनीतिमा पुनरागमन वा प्रवेश गरेनन् । अर्को पनि स्मरणीय पक्ष के छ भने, भारतमा कुनै पनि कम्युनिस्ट पृष्ठभूमिका राष्ट्रपति भएका छैनन् । त्यसैले हालसम्म भारतमा अहिले नेपालमा भइरहेको जस्तो पूर्वराष्ट्रपति–उपराष्ट्रपतिले सक्रिय, पदीय वा दलीय राजनीति गर्न पाउने कि नपाउने ? भन्ने विवाद सिर्जना भएको छैन ।बेलायती उपनिवेशविरुद्ध संघर्ष गरी स्वतन्त्र र सार्वभौम देश बनाउने अमेरिकी स्वतन्त्रता संग्रामका सर्वोच्च कमान्डर तथा संस्थापक राष्ट्रपति जर्ज वासिङ्टनलाई राजा वा आजीवन राष्ट्रपति बन्न प्रस्ताव गरिएको थियो । तर लोकतान्त्रिक मूल्य–मान्यता, सिद्धान्त र संस्कारले अभिप्रेरित वासिङ्टनले दुवै प्रस्ताव अस्वीकार मात्रै गरेनन्, उनले केवल दुई कार्यकाल मात्रै राष्ट्रपति हुने घोषणासमेत गरे । किनभने उनले नवस्थापित देश र लोकतान्त्रिक प्रणालीमा नयाँ सिद्धान्त, संस्कार र नजिर स्थापित गर्न चाहन्थे ।राष्ट्रपति अत्यन्त शक्तिशाली र सर्वाधिकार सम्पन्न हुने भएकाले अधिनायकवादी तथा सर्वसत्तावादी हुने सम्भावना र जोखिम पनि थियो । तर वासिङ्टनले स्थापित गरेको सिद्धान्त, संस्कार र नजिरका कारणले अमेरिकामा अवाञ्छित सत्ता संघर्ष भएन र आवधिक निर्वाचनमार्फत स्वाभाविक र शान्तिपूर्ण रूपमा सत्ता हस्तान्तरण हुँदै आएको छ । अमेरिकी लोकतन्त्रको यो सबैभन्दा उल्लेखनीय र अनुकरणीय पक्ष हो । एकपटक बाहेक कोही पनि दुई कार्यकालभन्दा बढी राष्ट्रपति भएनन् । ‘राष्ट्रपतिको कार्यकाल दुई वर्ष’ भनी संविधानमा उल्लेख गरिएको त थिएन । तर यो अमेरिकी लोकतन्त्रको स्थापित सिद्धान्त, अभ्यास र संस्कार थियो ।तर दोस्रो विश्वयुद्धको विशिष्ट कालखण्डमा तत्कालीन राष्ट्रपति फ्र्यांकलिन रुजबेल्ट केवल दुई मात्रै होइन, चौथो कार्यकाल पनि राष्ट्रपति भए । दोस्रो विश्वयुद्धमा नेतृत्वदायी भूमिका निर्वाह गरी हिटलरलाई पराजित गर्न सफल भएका रुजबेल्ट लोकप्रिय पनि थिए र राष्ट्रपतिका रूपमा सफल पनि थिए, त्यो पृथक बहसको विषय हो । तर यसले अमेरिकामा गम्भीर राजनीतिक तथा संवैधानिक बहस र विवाद सिर्जना गरेको थियो । लामो बहसपछि अन्ततः सन् १९५१ मा संविधानको ३२ औं संशोधनमार्फत राष्ट्रपतिको दुई कार्यकाल तोकिएको थियो । त्यही संवैधानिक प्रावधानअनुसार अहिले पनि राष्ट्रपतिको दुई कार्यकाल मात्रै छ । त्यसैले अमेरिका र भारतको लोकतान्त्रिक प्रणाली, राष्ट्रपतीय अभ्यास र नजिरबाट शिक्षा लिनु नेपालको लोकतान्त्रिक गणतन्त्रको स्वास्थ्यका लागि लाभदायक हुनेछ ।रामवरण र विद्यामा फरकनेपालजस्तो सामाजिक, जातीय तथा लैंगिक विभेद भएको देशमा पिछडिएको मधेशी समुदायबाट पहिलो राष्ट्रपति र दोस्रो राष्ट्रपति महिला तथा जनजाति समुदायबाट उपराष्ट्रपति हुनु गणतान्त्रिक कालखण्डको सबैभन्दा स्मरणीय र सुनौलो पक्ष हो । यादव र भण्डारीको राजनीतिक, आर्थिक, सामाजिक, सांस्कृतिक पृष्ठभूमि करिब–करिब समान प्रकृतिको छ । भण्डारी एमालेको उपाध्यक्ष भएजस्तै राष्ट्रपति हुनुपूर्व यादव पनि कांग्रेस महामन्त्री थिए । अपवादबाहेक यादवको कार्यकाल विवादित भएन । राष्ट्रपतिबाट निवृत्त भइसकेपछि यादव दलीय राजनीतिमा प्रवेश गरेनन् । यादव लोकतन्त्रवादी थिए, गणतन्त्रवादी थिए । त्यसैले उनले लोकतान्त्रिक तथा गणतान्त्रिक मूल्य–मान्यता, सिद्धान्त र संस्कार अनुसरण गरे ।तर भण्डारी लोकतन्त्रवादी होइन, कम्युनिस्ट पार्टीकी नेता थिइन्, हुन् । उनी लोकतान्त्रिक मूल्य–मान्यता र सिद्धान्तबाट होइन, मार्क्सवाद, लेलिनवादबाट दीक्षित हुन्, छन् । कम्युनिस्ट भएको कारणले उनले लोकतान्त्रिक मूल्य–मान्यता, सिद्धान्त र संस्कार आत्मसात् गर्न सकिनन् । एउटा लोकतन्त्रवादी र कम्युनिस्टमा फरक यही हो । त्यसैले लोकतन्त्रवादी र कम्युनिस्टलाई राम्रोसँग चिनेर तथा फरक छुट्याएर जनताले पनि उपयुक्त निर्णय गर्नु आवश्यक छ । किनभने कागती रोपेर सुन्तला फल्दैन ।यादवले वातावरण विनाश र चुरेक्षेत्रको संरक्षणमा आफूलाई समर्पित गर्दै आएका छन् । यादवले जस्तै सबै पूर्वराष्ट्रपति–उपराष्ट्रपतिले सामाजिक–सांस्कृतिक तथा वातावरणीय अभियानमा नेतृत्वदायी भूमिका निर्वाह गर्नु श्रेयस्कर हुनेछ । भण्डारी र पुनले जलवायु परिवर्तन, तापक्रम वृद्धि, महिला अधिकार, दशक लामो सशस्त्र द्वन्द्वका पीडितहरूको न्याय, परिपूरण र मेलमिलापको क्षेत्रमा नेतृत्वदायी भूमिका निर्वाह गर्न सक्छन् । त्यो उनीहरूको स्वाभाविक भूमिका हुनेछ र त्यस्ता अभियानलाई सबै नेपाली जनताले सहयोग र समर्थन पनि गर्नेछन् ।अमेरिकाका पूर्वराष्ट्रपतिहरू तथा बेलायतका पूर्वप्रधानमन्त्रीहरूले पनि यस्तै सामाजिक, सांस्कृतिक, वातावरणीय, शैक्षिक अभियानको नेतृत्व गरी गैरसरकारी क्षेत्रबाट योगदान गरिरहेका हुन्छन् । नेपालमा पनि यस्तै अभ्यास र संस्कार अनुकरण गर्नु उपयुक्त हुनेछ ।निष्कर्षउपरोक्त बृहत्तर क्यानभासमा विश्लेषण गर्दा भण्डारी र पुनको दलीय राजनीतिमा पुनरागमन अवाञ्छित, अनुचित र अनैतिक मात्रै होइन, लोकतान्त्रिक गणतन्त्रको मूल्य–मान्यता, सिद्धान्त र अभ्यासविपरीतसमेत हो । यस्तो दुर्भाग्यपूर्ण प्रवृत्तिका कारणले लोकतान्त्रिक गणतन्त्र थप अलोकप्रिय, कमजोर, विवादित र विकृत हुनेछ । भण्डारी र पुनको यस्तो प्रवृत्तिले प्रकारान्तरले पूर्वराजा, राजतन्त्रवादी, प्रतिगामी र गणतन्त्रविरोधी तथा संविधानविरोधी शक्ति, पार्टी र प्रवृत्तिलाई नै फाइदा हुन्छ । त्यसैले इतिहास र भावी पुस्ताले उनीहरूलाई क्षमा गर्ने छैन ।पंक्तिकारका लागि यो व्यक्तिगत होइन, सैद्धान्तिक विषय हो । रामवरण यादव र परमानन्द झा दलीय राजनीतिमा पुनरागमन गरे पनि यही धारणा हो, भण्डारी र पुनप्रति पनि यही हो र भोलि रामचन्द्र पौडेल र रामसहायप्रसाद यादव दलीय राजनीतिमा पुनरागमन गरे भने पनि यही धारणा हुनेछ । त्यसैले वर्तमान र भविष्यका भण्डारी र पुनहरूबाट गणतन्त्र जोगाउन आवश्यक छ । त्यसका लागि यी दुई प्रस्ताव अविलम्ब कार्यान्वयन गर्न पनि उत्तिकै आवश्यक देखिएको छ ।पहिलो, संविधान संशोधन गरेर पूर्वराष्ट्रपति–उपराष्ट्रपतिहरू सक्रिय तथा दलीय राजनीतिमा प्रवेश गर्न नपाउने गरी प्रतिबन्धात्मक व्यवस्था गर्ने । जसरी अमेरिकामा परम्परागत अभ्यास र संस्कारविपरीत रुजवेल्ट चौथो पटक पनि राष्ट्रपति भएपछि संविधान संशोधन गरी दुई कार्यकाल तोकिएको थियो, त्यसरी नै नेपालमा राष्ट्रपति र उपराष्ट्रपतिका लागि एक कार्यकाल तोक्ने । गणतन्त्र र संविधानको रक्षा र भविष्यका लागि योभन्दा अर्को श्रेष्ठ विकल्प छैन ।दोस्रो, संविधानले परिकल्पना गरेजस्तो राष्ट्रको अभिभावक भई तटस्थ र निष्पक्ष भूमिका निर्वाह गर्न गैरदलीय, राजनीतिशास्त्री, संविधानविद्, बौद्धिक तथा समाजमा प्रतिष्ठित तथा स्वच्छ छवि भएको, सबै पार्टीलाई स्वीकार्य व्यक्तिलाई राष्ट्रपति बनाउने । पार्टीमा पदीय भूमिका निर्वाह गर्दै आएको वा कार्यकारी भूमिकामा पुग्ने आकांक्षा कायमै भएको व्यक्तिलाई राष्ट्रपति बनाउँदा एकातिर उसको भूमिका विवादित हुने भयो, अर्कोतिर समानान्तर सत्ताको समेत अभ्यास गर्न सक्ने देखियो ।उक्त कटु वास्तविकतालाई आत्मसात् गर्दै सक्रिय राजनीति गर्दै आएको तथा कार्यकारी भूमिकाको अभीष्ट भएको व्यक्तिलाई अब राष्ट्रपति बनाउनु उपयुक्त हुँदैन । एपीजे अब्दुल कलामजस्ता गैरराजनीतिक अणु वैज्ञानिकलाई भारतमा पनि राष्ट्रपति बनाइएको थियो । उनको कार्यकाल मात्रै निर्विवाद भएन, उनको छवि पनि निष्कलंक थियो । कलामजस्तै उपयुक्त, निष्कलंक र उच्च लोकतान्त्रिक संस्कार भएको पात्रलाई नेपालले राष्ट्रपति किन नबनाउने ? त्यसैले अहिलेको विवादबाट शिक्षा लिएर नेपालले अविलम्ब उपयुक्त निर्णय गर्नु आवश्यक छ ।"
संवैधानिक इजलासले गुमाएको एक असाधारण अवसर,"१२ संवैधानिक आयोगमा ५२ पदाधिकारी नियुक्त गरिएको विषयमा दर्ता भएका रिटलाई सर्वोच्च अदालतले साढे चार वर्षपछि बुधबार मध्यरातमा टुंग्याएको छ तर विवाद निरूपणको दीर्घकालीन मार्गप्रदर्शन गर्न सकेको छैन । चार वर्षसम्म मुद्दा थाती राखेर पछिल्लो समयमा मात्र लगातार ११ पटक सुनुवाइ गरेको संवैधानिक इजलासले निर्णय सुनाउन भने ४८ दिनको समय लिनु आफैंमा विडम्बना हो  ।अन्तिम निर्णय दिन पनि न्यायाधीशहरू बुधबार बिहान १० बजेदेखि लगातार १४ घण्टासम्म गृहकार्यमा जुटेका कारण सशक्त तथ्य र तर्कसहित भविष्यदर्शी फैसला आउने अपेक्षा गरिएको थियो । इजलासले ५२ जनाको नियुक्ति सदर हुने आदेश गरेको छ तर संवैधानिक आयोगमा नियुक्तिको प्रक्रिया र मापदण्डलाई दिशानिर्देश गर्न भने सकेको छैन । यसरी कार्यपालिकाको स्वेच्छाचारिता रोक्ने र शक्ति पृथकीकरण तथा शक्ति सन्तुलनका सिद्धान्तलाई बलियो बनाउँदै संविधान रक्षाको पक्षमा सशक्त र प्रस्ट सन्देश दिन सकिने एउटा असाधारण अवसर संवैधानिक इजलासले गुमाएको छ । पाँच न्यायाधीशले तीन थरी राय दिएका छन् जसले मूल मुद्दालाई हेर्ने दृष्टिकोणमा समाज हिजोभन्दा आज झन् अलमलिएको छ ।तत्कालीन सरकारले ल्याएको अध्यादेशका आधारमा सिफारिस गरिएका व्यक्तिहरूलाई संसदीय सुनुवाइबिना नै नियुक्ति गरिएको थियो । अध्यादेशका आधारमा कानुन नै परिवर्तन गरी सिफारिस गर्ने र लगत्तै प्रतिनिधिसभा पनि विघटन गरी सुनुवाइको प्रक्रिया नै अवरुद्ध गरेर स्वतः नियुक्ति दिने गरी भएको अभ्यासका बारेमा अदालतले बृहत् संवैधानिक सन्दर्भलाई सम्बोधन गर्नुपर्ने थियो । तर, इजलासले भने नितान्त प्राविधिक विषयमा रुमल्लिएर त्यसैका आधारमा फैसला प्रस्तुत गरेको छ ।कतिसम्म भने संवैधानिक परिषद्को नियुक्तिविरुद्ध सर्वोच्च अदालतमा रिट निवेदन दिने तत्कालीन सभामुख अग्निप्रसाद सापकोटा ‘हाल संवैधानिक परिषद्को सदस्य रहेको नभई परिस्थितिमा परिवर्तन भएको समेतका आधारमा’ उनको रिट खारेजयोग्य भएको जस्तो तर्क पनि फैसलामा लेखिएको छ । सापकोटा व्यक्तिगत हैसियतमा होइन, सभामुख र संवैधानिक परिषद्को पदेन सदस्यको हैसियतमा अदालत गएका हुन् भन्ने साधारण तथ्यलाई पनि नजरअन्दाज गरिएको छ । त्यस्तै दुई पटक गरी ५२ जनालाई नियुक्ति गरिएको विषयमा सर्वोच्च अदालतमा १५ वटा रिट परेका थिए । तर इजलासले तत्कालीन सभामुखको सन्दर्भलाई मात्र सम्बोधन गरेको छ । अन्य अधिवक्ताहरूले नागरिकका रूपमा आफ्नो संवैधानिक सरोकार उपेक्षित भएको महसुस गरेका छन् ।२०७७ मंसिर ३० को बिहान ९ बजे संवैधानिक परिषद्को बैठक बोलाइएकामा प्रधानमन्त्री केपी शर्मा ओली, सर्वोच्च अदालतका प्रधानन्यायाधीश चोलेन्द्रशमशेर जबरा र राष्ट्रिय सभाका अध्यक्ष गणेशप्रसाद तिमिल्सिना उपस्थित थिए । तर सभामुख सापकोटा र प्रतिपक्षी दलका नेता शेरबहादुर देउवा उपस्थित नभएपछि गणपूरक संख्या नपुगेकाले बैठक बेलुका ५ बजे बोलाइएको थियो । बिहान र बेलुकाको बीचमा मन्त्रिपरिषद्को सिफारिसका आधारमा राष्ट्रपति विद्यादेवी भण्डारीबाट अध्यादेश जारी भइसकेको थियो । अध्यादेशले तीन जनाको उपस्थिति पनि गणपूरक संख्या पुगेको मानिने व्यवस्था गरेकाले प्रधानमन्त्री, प्रधानन्यायाधीश र राष्ट्रिय सभाका अध्यक्ष बसेर नियुक्तिको सिफारिस गरेका थिए । बेलुकाको बैठक आफूलाई खबर नगरी बोलाइएको र त्यहाँ भएको निर्णय बदरभागी हुने भन्दै तत्कालीन सभामुख अदालत गएका थिए। तर न्यायाधीशहरू कुमार चुडाल र मनोजकुमार शर्माले बिहानको बैठकमा सभामुखलाई बोलाइएको र बेलुकाको बैठक त्यसैको निरन्तरतामा बसेको भन्दै त्यसका लागि छुट्टै जानकारी दिनु नपर्ने राय दिएका छन् । न्यायाधीशद्वयको रायलाई अर्का न्यायाधीश सपना प्रधान मल्लले समर्थन गरेपछि सोही राय बहुमतका आधारमा सर्वोच्चको फैसला बनेको छ । प्रधानन्यायाधीश प्रकाशमानसिंह राउत र न्यायाधीश नहकुल सुवेदीले भने बिहानको बैठक तत्कालीन कानुनअनुसार बसेको र बेलुकाको बैठक अध्यादेश अर्थात् नयाँ कानुनअनुसार बसेकाले ती दुई बैठक अलग–अलग भएको राय लेखेका छन् ।बेलुकाको बैठक फरक कानुनी व्यवस्थाका आधारमा बसेको र त्यो बैठक बस्ने औपचारिक जानकारी सभामुखले नपाएकाले उक्त बैठकले गरेको निर्णय बदरभागी हुने राय उनीहरूले दिएका छन् । तर उक्त राय अल्पमतमा परेकाले फरक मतका रूपमा मात्र सीमित भएको छ । वैशाखमा संवैधानिक परिषद्ले त्यही शैलीमा निर्णय गरे पनि आफूलाई नबोलाइएको भन्दै सभामुखले उजुरबाजुर नगरेकाले ‘मौनम् सम्मति लक्षणम्’ का रूपमा उक्त दिन भएका नियुक्ति स्वतः सदर हुनेमा पाँचै न्यायाधीशको सर्वसम्मति छ ।संसद्को बैठक जारी नभएका बेला अत्यावश्यक भएमा अध्यादेश ल्याउनु सरकारको कर्तव्य र अधिकार रहेको सर्वोच्चको ठहर छ । तर अध्यादेश जारी गर्ने, संवैधानिक आयोगहरूमा नियुक्तिको सिफारिस गर्ने र लगत्तै प्रतिनिधिसभा विघटन गरेर सुनुवाइको गुन्जायस नै समाप्त पार्ने विषयलाई संवैधानिक विधिशास्त्रको आलोकमा हेर्ने प्रयास भने संवैधानिक इजलासले गरेको देखिएन । किनकि पहिलो पटक ३० मंसिरमा अध्यादेश ल्याएर ३२ पदाधिकारीको नियुक्तिको सिफारिस गरेपछि ५ पुसमा प्रधानमन्त्रीले प्रतिनिधिसभा विघटन गरिदिएका थिए । त्यस्तै त्यही अध्यादेश फेरि ल्याएर २६ वैशाखमा २० पदाधिकारीको नियुक्तिको सिफारिस गरेपछि ७ जेठमा प्रतिनिधिसभा विघटन गरिएको थियो । यसरी संवैधानिक तथा कानुनी सिलसिलालाई योजनाबद्ध रूपमा विच्छेद गरिएको विषयमा बृहत् दृष्टिकोण दिने जिम्मेवारीलाई संवैधानिक इजलासले बेवास्ता गर्दा भविष्यमा पनि कानुनमाथि यस्तै सुनियोजित हमला भइरहने जोखिम बढेको छ ।प्रतिनिधिसभा विघटन भएकाले सिफारिसमा परेका व्यक्तिहरू ४५ दिनपछि स्वतः नियुक्त भएको विषयलाई सपना प्रधान मल्लबाहेकका न्यायाधीशले सम्बोधन गरेको देखिएन । उनले अहिले भए पनि सबै पदाधिकारीलाई ४५ दिनभित्र संसदीय सुनुवाइ गर्न, अनुमोदन भएमा शपथ दिलाउन तर कार्यकाल भने अहिलेसम्मको पनि हिसाब गर्न परमादेश जारी हुने राय लेखेकी छन् । यो विषयमा उनी अल्पमतमा परेकाले यसले कानुनी मान्यता भने पाएको छैन ।संवैधानिक परिषद्मा प्रधानमन्त्री, प्रधानन्यायाधीश, संसद्का दुवै सदनका प्रमुखहरू तथा विपक्षी दलका नेतासमेतको प्रतिनिधित्वको अभिप्राय शक्ति सन्तुलन सुनिश्चित गर्नु हो । तर कार्यपालिकाले ल्याएको अध्यादेशका आधारमा शक्ति सन्तुलन खुच्याउने प्रयास हुन्छ भने न्यायको धरोहर सर्वोच्च अदालतको हस्तक्षेप अपेक्षित हुन्छ । तर सर्वोच्चले यो गम्भीर विषयमा पनि कुनै विधिशास्त्रीय जवाफ दिएको छैन जसले अध्यादेश भनेको कार्यपालिकाको छलछामको अस्त्र हो भन्ने मान्यताले वैधानिकता पाएको छ । सर्वोच्चको नजिरले कार्यपालिकाको स्वेच्छाचारितालाई प्रोत्साहित गरेको छ भने न्यायपालिकाको भूमिकालाई साँघुरो बनाएको छ ।अर्कोतर्फ, संसद् विघटनजस्तो जटिल विषयलाई समेत दुई महिनामा टुंगो लगाएको सर्वोच्चले संवैधानिक आयोगका पदाधिकारीको नियुक्ति प्रक्रियाको परीक्षण गर्न साढे चार वर्ष बिताइदिनु उदेकलाग्दो छ । यसैले सर्वोच्चले आफ्नो निर्णय क्षमता र समय सन्दर्भलाई परख गर्ने कलालाई अद्यावधिक गर्न अपरिहार्य छ । छिटो र परिपक्व फैसलाले नै न्यायपालिकाप्रति भरोसा जगाउँछ, समग्रमा संविधान, कानुनी राज र लोकतन्त्रलाई बलियो बनाउँछ । समाज, सरकार र अदालतका लागि हरेक मुद्दा विशिष्ट हुन् । यो मुद्दा, सुनुवाइ, फैसला र प्रक्रियाबाट अदालतले पनि केही पाठ सिक्यो भने त्यो न्यायकै सर्वोच्च हितमा हुनेछ ।"
प्राविधिक तथा व्यावसायिक शिक्षामा उच्च शिक्षाको मार्ग,"देशको आर्थिक विकासमा टेवा पुर्‍याउन दक्ष, अर्धदक्ष र सीपयुक्त जनशक्ति उत्पादन गर्ने उद्देश्यले प्राविधिक तथा व्यावसायिक शिक्षा र तालिमको व्यवस्था, समन्वय, नियमन र गुणस्तर सुनिश्चित गर्न प्राविधिक तथा व्यावसायिक तालिम परिषद् (सीटीईभीटी) ऐन २०४५ जारी गरिएको हो ।ऐनले सीटीईभीटीलाई आधारभूत, मध्यमस्तरीय र उच्चस्तरीय प्राविधिक जनशक्ति उत्पादन गर्न पूर्ण अधिकार प्रदान गरेको छ । यद्यपि, सीटीईभीटीलाई उच्चस्तरीय प्राविधिक जनशक्ति तयार गर्ने कानुनी अधिकार प्राप्त भए पनि हालसम्म सो अधिकार कार्यान्वयन भएको छैन ।सरकारको आर्थिक वर्ष २०८२/०८३ को नीति तथा कार्यक्रमको बुँदा नम्बर ६४ मा विद्यालय शिक्षा पूरा गर्नासाथ विद्यार्थीको ग्रेडिङका आधारमा प्राविधिक तथा व्यावसायिक शिक्षा वा विश्वविद्यालय शिक्षामा प्रवेश गराइनुका साथै प्राविधिक शिक्षाको धारलाई विश्वविद्यालय तहसम्म पुर्‍याइने उल्लेख छ । त्यस्तै बुँदा नम्बर ९० मा स्वास्थ्य क्षेत्रमा जनशक्ति आपूर्ति सुनिश्चित गर्न जनरल नर्सिङ कार्यक्रम सञ्चालन गरिने भनिएको छ । सरकारका यी नीतिले प्राविधिक तथा व्यावसायिक शिक्षाको तह वृद्धि गर्ने स्पष्ट संकेत गर्दै पुनः प्राविधिक तथा व्यावसायिक तालिम परिषद् ऐनले परिकल्पना गरेको प्राविधिक उच्च शिक्षाको मार्गलाई स्मरण गराएको छ ।नीति तथा कार्यक्रमका यस्ता प्रावधानले प्राविधिक तथा व्यावसायिक शिक्षालाई यसै धारबाट उच्च शिक्षातर्फ विस्तार गर्ने उपयुक्त समय र अवसर दिएको छ । यस नीतिको कार्यान्वयन गर्न सके मुलुकमा आवश्यक उच्चस्तरीय प्राविधिक सीपयुक्त जनशक्ति उत्पादन गर्न सकिनेछ । साथै यसले २०७७ सालमा नै मन्त्रिपरिषद्बाट पास भएको राष्ट्रिय योग्यता प्रारुप अर्थात् नेसनल क्वालिफिकेसन फ्रेमवर्क (एनक्यूएफ) को कार्यान्वयनमा आवश्यक कानुन निर्माणमा समेत जोड दिएको छ ।एनक्युएफले प्राविधिक तथा व्यावसायिक शिक्षा, सामान्य शिक्षा र जीवनपर्यन्त हुने सिकाइलाई समन्वयमा राख्दै दुवै धारबीच लचिलोपन र गतिशीलताको वातावरण सिर्जना गर्न सहयोग पुर्‍याउँछ । यसमा १ देखि ८ तहसम्मको संरचना छ, जसमा आधारभूत शिक्षा कक्षा ८ देखि विद्यावारिधिसम्मको यात्रा देखाइएको छ । साथै, पूर्वसिकाइको मान्यता (आरपीएल) का माध्यमबाट अनौपचारिक तथा जीवनपर्यन्त सिकाइलाई औपचारिक शिक्षा प्रणालीसँग जोड्ने व्यवस्था गरिएको छ । यसले विद्यार्थीलाई सीपमा आधारित प्राविधिक तथा व्यावसायिक शिक्षामा आधारभूत तहदेखि उच्च प्राविधिक तहसम्म क्रमशः अगाडि बढ्ने मार्ग देखाउनुका साथै शिक्षाका धार परिवर्तनलाई संस्थागत रूप दिनेछ ।प्राविधिक तथा व्यावसायिक शिक्षा अब केवल वैकल्पिक शिक्षाका रूपमा नभई राष्ट्रिय तथा अन्तर्राष्ट्रिय रूपमै मुख्य धारको शिक्षाका रूपमा विकास हुँदै गएको छ । श्रम बजारको विविधता र प्रविधिको तीव्र गतिले दक्ष जनशक्तिको गुणस्तर, तह र क्षमतामा समेत रूपान्तरण आवश्यक परेको छ । यस सन्दर्भमा नेपालमा आधारभूत सीपमूलक तालिम कार्यक्रमलाई श्रम बजारसँग सुसंगत बनाउँदै सञ्चालन गर्न जरुरी भइसकेको छ ।विगत तीन दशकदेखि प्राविधिक तथा व्यावसायिक शिक्षा सञ्चालनको अग्रणी संस्थाका रूपमा सीटीईभीटीले स्वास्थ्य, इन्जिनियरिङ, कृषि, होटल व्यवस्थापनलगायतका संकायअन्तर्गत आधारभूतदेखि डिप्लोमा तथा प्रमाणपत्र तहसम्मका कार्यक्रम सफल रूपमा सञ्चालन गर्दै राष्ट्रिय तथा अन्तर्राष्ट्रिय श्रम बजारका लागि दक्ष जनशक्ति उत्पादनमा महत्त्वपूर्ण योगदान दिँदै आएको छ । त्यस्तै, परिषद्ले पूर्वसिकाइको मान्यता कार्यक्रममार्फत अनौपचारिक रूपमा प्राप्त सीप र अनुभवको परीक्षण गरी तह १ देखि ४ सम्म पूर्वसिकाइ भएका सीपयुक्त जनशक्तिको प्रमाणीकरणसमेत गर्दै आएको छ । यस्ता सफल अभ्यास र अनुभवका आधारमा प्राविधिक तथा व्यावसायिक शिक्षाको धारमा स्नातक तह र सोभन्दा माथिका कार्यक्रम सञ्चालन गर्नु सान्दर्भिक र समयसापेक्ष देखिन्छ ।सरकारको नीति तथा कार्यक्रममा उल्लेख गरिएको जनरल नर्सिङलगायत होटल म्यानेजमेन्ट, सूचना प्रविधि, अटोमोबाइल इन्जिनियरिङ र कृषि प्रविधिजस्ता विषय यस धारमा प्राविधिक स्नातक वा सो सरहका कार्यक्रम सञ्चालन गर्न अब राष्ट्रिय आवश्यकता मात्र नभई अस्पताल, उद्योग, व्यवसाय र सेवा क्षेत्रको सहभागितामा ‘सिक्दै पढ्दै, पढ्दै कमाउँदै’ अघि बढाउने रणनीतिक प्राथमिकता तय गर्नु जरुरी छ । नेपालका अधिकांश विश्वविद्यालयले हालसम्म साधारण शिक्षालाई केन्द्रमा राखी कार्यक्रम सञ्चालन गर्दै आएका छन् । यिनमा व्यावहारिकता र उद्योगसँगको प्रत्यक्ष सम्बन्ध अपेक्षाकृत कमजोर देखिन्छ । यद्यपि, श्रम बजारको तीव्र रूपान्तरण, प्रविधिको विकास तथा रोजगारीमा देखिएको सीपको असमानतालाई सम्बोधन गर्न विश्वविद्यालयले पनि आफ्नो शैक्षिक कार्यक्रमको प्रकृति र संरचना पुनः परिभाषित गर्नुपर्ने आवश्यकता बढ्दो छ । तसर्थ, विश्वविद्यालयले पनि श्रम बजारको बढ्दो माग, प्रविधिको विकास र उद्योग व्यवसायको आवश्यकताअनुसार व्यावहारिक शिक्षासँग सम्बन्धित प्राविधिक स्नातक, स्नातकोत्तर तथा विद्यावारिधि तहका कार्यक्रम सञ्चालन गर्न आवश्यक छ । यस्ता कार्यक्रम कृषि, उद्योग, व्यवसाय, कलकारखाना, सेवा क्षेत्रको समन्वयमा सञ्चालन गरिएमा व्यावहारिक ज्ञान, सीप, नवप्रवर्तन, अनुसन्धानका साथ कार्य र उत्पादन क्षमताको विकास हुनेछ । यसले विश्वविद्यालय, उद्योग, व्यवसाय र रोजगारबीचको सम्बन्धलाई थप सुदृढ पार्नेछ ।यस सन्दर्भमा राष्ट्रिय व्यावसायिक योग्यता प्रारुपको भूमिका महत्त्वपूर्ण छ । यो एक संरचित प्रणाली हो, जसले साधारण, प्राविधिक र पूर्वसिकाइको मान्यताबीच समन्वय कायम गर्छ । एनक्यूएफले विभिन्न स्तरका सीप र योग्यताको स्पष्ट मार्गचित्र देखाउँछ । ग्रेडिङ प्रणालीले विद्यार्थीको स्थान निर्धारण सजिलो बनाउँछ भने क्रेडिट ट्रान्सफरले सिकेका विषयको मान्यता दिँदै धार वा तह परिवर्तन गर्न सहज बनाउँछ । यसले अध्ययनमा दोहोरोपना हटाएर समय बचत गर्छ र शिक्षा निरन्तरतामा टेवा पुर्‍याउँछ । पूर्वसिकाइको मान्यता प्रणालीले अनौपचारिक र जीवनपर्यन्त सिकाइलाई औपचारिक शिक्षासँग जोड्ने काम गर्छ । तर हाल मुलुकमा एनक्यूएफसम्बन्धी कानुन निर्माणमा ढिलाइ हुँदा बहुआयामिक मूल्यांकन, क्रेडिट ट्रान्सफर, स्तरगत उन्नति र श्रम बजारका लागि आवश्यक दक्षता विकासमा बाधा पुगेको छ ।अब शिक्षा प्रणालीलाई रोजगार, स्वरोजगार र उद्यमशीलतामा रूपान्तरण गर्न नीति कार्यान्वयनमा निर्णायक अग्रसरता लिन जरुरी छ । एनक्यूएफ लागू गर्नका लागि कानुनी, प्राविधिक तथा प्रशासनिक रूपमा आवश्यक पक्ष निर्माण गरी शिक्षाका धार र तहमा गतिशीलता र सुसंगतता कायम गर्दै शिक्षा, सीप, रोजगारी र उद्यमशीलताबीचको तादात्म्यता कायम गर्न आवश्यक भएको छ ।सरकारको नीति तथा कार्यक्रमले ‘सिक्दै पढ्ने, पढ्दै कमाउने’ अवधारणालाई प्रोत्साहन दिँदै प्राविधिक धारलाई मूलधारको शिक्षामा रूपान्तरण गर्ने वातावरण तयार पारेको भए पनि त्यसलाई प्रभावकारी कार्यान्वयनमा लैजान अझै स्पष्ट, व्यावहारिक र दिगो संरचनाको खाँचो छ । एनक्यूएफलाई प्रभावकारी रूपमा लागू गर्न आवश्यक कानुनी संरचना, नीति स्पष्टता, सम्बन्धित निकायबीच सहकार्य र उत्तरदायित्वको व्यवस्था समयमै सुनिश्चित गर्न अब ढिला गर्नु हुन्न ।प्राविधिक धारको शिक्षा प्रणालीलाई १ देखि ८ तहसम्म लैजाने मार्गचित्रअनुसार त्यसलाई विधिसम्मत कार्यान्वयन गर्न सरकार, नीति निर्माता, शैक्षिक संस्था, निजी क्षेत्र र सबै सरोकारवाला मिलेर निर्णायक अग्रसरता लिनु अहिलेको आवश्यकता हो । यही माध्यमबाट मात्र प्राविधिक तथा व्यावसायिक शिक्षालाई सामाजिक मान्यता दिलाउँदै समावेशी, गुणस्तरीय र श्रम बजारोन्मुख शिक्षाको राष्ट्रिय प्रणाली निर्माण गर्दै समग्र राष्ट्र निर्माणमा आवश्यक दक्ष प्राविधिक जनशक्ति उत्पादन र परिचालन गर्न सम्भव हुनेछ ।–पौडेल काठमाडौं विश्वविद्यालय स्कुल अफ एजुकेसनमा प्राध्यापनरत छन् भने शर्मा प्राविधिक शिक्षा तथा व्यावसायिक तालिम परिषद्की उप–निर्देशक हुन् ।"
संघीयताको वित्तीय पुनःसंरचना,"संघीयतामार्फत् नागरिकले जे अपेक्षा गरेका थिए, त्यो नपाएपछि आमनागरिकमा असन्तुष्टिको आयतन बढेको छ । अब असन्तुष्टिको गहिरो कारण खोल्न जरुरी छ । पहिलो कारण हो, पुरातनवादी कर्मचारीतन्त्र, जसले आफूलाई संघीयताको लयमा ढालेकै छैन ।हाम्रो राजनीतिले कर्मचारीलाई संघीयताको ढुंग्रो हाल्दै हालेन । केन्द्रीकृत मानसिकता मात्रै होइन, जनप्रतिनिधिहरू कर्मचारीतन्त्रको मुठीमा छन् । कर्मचारीतन्त्रलाई संघीयताको ढाँचामा पुनःसंरचना नगर्ने हो भने संघीयता देखावटी मात्रै भइसकेको छ । दोस्रो मुख्य कारण हो, वित्तीय संघीयता ।अहिले पनि राज्यको जम्मा ढुकुटीको ६२ प्रतिशत रकम संघमा छ । प्रदेशलाई १० प्रतिशत दिएर अल्झाइएको छ । संघीयतामा प्रदेश रक्तसञ्चार प्रणालीको काम गर्दछ जसको स्थानीय सरकारसँग सम्बन्ध छ । माथि संघसँग पनि सम्बन्ध छ । प्रदेशलाई दस प्रतिशत रकम दिने र केही डेलिभर गर्न सकेन भनेर आरोपित गर्ने प्रवृत्ति बढ्दो छ ।स्थानीय सरकारलाई २८ प्रतिशत रकम दिइएको छ । २८ प्रतिशत रकम न्यून हो । यो बाँडफाँट अवैज्ञानिक छ । वित्तीय संघीयताले हाम्रो संघीयतालाई सुदृढ गर्न सकेको छैन । वित्तीय संघीयता यही रहुन्जेल प्रदेश र स्थानीय सरकारले डेलिभर गर्न नसक्नु स्वाभाविक छ ।आधारभूत मान्यतावित्तीय संघीयताका केही आधारभूत सिद्धान्त छन् । एउटा आधारभूत सिद्धान्त के हो भने जहाँ जुन मात्रमा अधिकार राखिएको छ, त्यहाँ मानव स्रोतको व्यवस्थापन धेरै हुनुपर्‍यो अर्थात् कर्मचारी धेरै हुनुपर्‍यो । आर्थिक व्यवस्थापन पनि अधिकारको लयमा हुनुपर्‍यो । अहिले प्रदेश र स्थानीय सरकार यही चेपमा छन् । कर्मचारीहरू प्रदेश र स्थानीय सरकारमा जान मान्दैनन् । सकेसम्म संघमै बस्न खोज्छन् ।संविधानले व्यवस्था गरेको शिक्षाको प्रबन्ध शिक्षकहरूलाई मन पर्दैन । शिक्षकहरू स्थानीय सरकारको सहकार्यमा बस्नै चाहँदैनन् । अधिकार स्थानीय र प्रदेश सरकारमा छ तर कर्मचारी छैनन् । पैसा छैन । अनि कसरी हुन्छ डेलिभर ? प्रदेश सरकारले यो कुरा संगठित र व्यवस्थित रूपमा गर्न नसकेको हो भन्ने सत्य हो । त्यसैले अहिले हाम्रो प्रदेश एकातिर कर्मचारीको र अर्कोतिर संघको नियन्त्रणमा छ । स्थानीय सरकारको हाल पनि यही हो । जसले गर्दा संघीयताको मर्मबमोजिम स्थानीय सरकार र प्रदेश सरकारले काम गर्न सकेकै छैनन् ।उदाहरणका लागि स्थानीय सरकारले शिक्षाको सवालमा काम गर्दा भौतिक पूर्वाधारमा काम गर्ने नै होइन । शैक्षणिक सवालमा काम गर्ने हो । हालसाल मात्रै बागमती प्रदेशको खानीखोला गाउँपालिकामा यस्तो छलफल गर्दा अध्यक्षको भनाइ थियो– भौतिक पूर्वाधार नबनाउने कुरा सिद्धान्तमा होला तर हाम्रोमा लागू हुँदैन ।किनभने संघले विद्यालयको भौतिक पूर्वाधार नै बनाउँदैन । संघको कमजोरीको स्थानीय र प्रदेश सरकारले भारी बोक्नुपरेको छ । जे कुरामा आफू लाग्नुपर्ने हो, त्यो कुरामा लाग्नै पाएका छैनन् । वित्तीय व्यवस्थापनका दृष्टिकोणले संघले गर्नुपर्ने काम स्थानीय सरकारले आफैं गरेर बस्नुपरेको छ । यसै आर्थिक रूपमा कमजोर छन्, त्यहीमाथि प्राथमिकतामा काम गर्न पाएका छैनन् । प्रदेश सरकारको पनि यो विडम्बना नै छ ।वित्तीय बाँडफाँटको पक्षखासमा हाम्रो संघीयताको वित्त व्यवस्थापन अत्यन्तै अप्ठ्यारो छ । जनसंख्यालाई आधार मानेर विभाजन गर्दा धेरै रकम सहरी केन्द्रहरूमा पर्छ । धेरै रकम मधेशमा पर्छ । मधेशको समस्या पहिचानको हो । राज्यले पहिचानलाई व्यवस्थित गर्नुपर्‍यो, मधेशका लागि आत्मसम्मान र पहिचानको प्रवर्द्धनमा भूमिका खेल्नुपर्‍यो । जनसंख्यालाई एउटा ठूलो सूचक मान्दा कर्णाली, सुदूरपश्चिम, हिमाली, मध्यपहाडी क्षेत्रमा न्यून पैसा जाने भयो । जसले गर्दा स्थानीय सरकारले आफूले चाहेजस्तो गर्न सकेन र बसाइँसराइको बेपत्ता रूपमा हामी आइपुग्यौं ।एउटा तथ्यांक हेरौं– सुदूरपश्चिमको ३४ प्रतिशत घरधुरी कैलाली जिल्लामा छन्, १८ प्रतिशत घरधुरी कञ्चनपुरमा छन् । ५२ प्रतिशत घरधुरी २ जिल्लामा छन् । बसाइँसराइको चर्को अवस्थामा हामी आइपुगेका छौं । एकातिर बसाइँसराइले पहाडी र हिमाली भूगोल खाली हुँदै छ । पहाडको ठूलो मात्राको कृषियोग्य जमिन बाँझो हुँदै छ । हिमालको अभूतपूर्व जैविक विविधता मान्छे नभएपछि काम नलाग्ने हुँदै छ । पहाडको कृषि र हिमालको पर्यटन ठूलो संकटमा छ ।अर्कोतिर मधेशमा चर्को बसाइँसराइले मधेशी समुदायको पहिचानमाथि आक्रमण हुँदै छ । कैलाली र कञ्चनपुरमा एउटा थारू प्हिचान र आत्मसम्मानसहित उभिनै नसक्ने भयो । ऊ आफ्नै ठाउँमा अल्पमतमा पर्दै छ । यो प्रकारको वित्तीय व्यवस्थापनले न पहाड र हिमाललाई राम्रो गरेको छ, न मधेश र केही केन्द्रहरूलाई राम्रो गरेको छ । तर यसमा बहस छैन । वित्तीय संघीयतालाई पुनःसंरचना गर्ने रचनात्मक दिशा छैन । आमनागरिकले संघीयताप्रति असन्तुष्टि जनाउनु ठीकै हो । राजनीतिक दलहरू के काम गर्दै छन् ? विज्ञ, बौद्धिक र अनुसन्धानकर्ताहरू कहाँ छन् ? किन यो विषयमा सार्वजनिक विमर्श हुँदैन ? अनौठो छ ।खासमा संघीयताको विश्वव्यापी मान्यतालाई हेर्दा स्थानीय सरकारलाई ४५ प्रतिशत र प्रदेशलाई ३५ प्रतिशत रकम व्यवस्थापन हुन जरुरी छ । बाँकी २५ प्रतिशत रकम संघलाई राख्दा हुन्छ । यही अनुपातमा कर्मचारीको पुनःसंरचना हुनुपर्‍यो । आज पनि संघीय कार्यालयहरू बसपार्कजस्ता छन् । कुनै पनि मन्त्रालयमा गाडी पार्क गर्नका लागि ठाउँ छैन ।त्यो भनेको कर्मचारीको भीडभाड हो । संघीयतामा संख्या र काबिलतामा पनि कर्मचारीहरू तल जानुपर्छ । तर राजनीतिलाई आफ्नो मुठीमा राख्न सफल कर्मचारीतन्त्र तल जाने कुरै गर्दैन । अधिकार तल छ भने मान्छे तल जानुपर्‍यो । यो विषयमा कर्मचारीतन्त्रभन्दा पनि उच्च तहको राजनीतिक नेतृत्व नै कमजोर हो ।नेपालमा कर्मचारीतन्त्र पनि गज्जबको छ । अवकाशपछिको दुई वर्षको ‘कुलिङ पिरियड’ लाई मुख्यसचिवको नेतृत्वमा जुलुस निस्किएर ‘कुलिङ पिरियड’ हटाउनुपर्‍यो भनेर जुलुस निस्कन्छ । मुख्यसचिव हुँदासम्म नदेखिएको क्षमता अब के बाँकी छ र उच्च पदस्थ हुनुपर्‍यो ? हाम्रा नेताहरू यो भन्न सक्दैनन् । ‘रिटायर्ड’ कर्मचारीलाई कुनै नियुक्तिको प्रबन्ध रोके हुन्छ किनभने जति क्षमता हो, त्यो प्रस्फुटन भइसकेको हुन्छ ।असन्तुलित अनुदानअहिले संघीय सरकारले ससर्त अनुदान बढाएको छ । समानीकरण अनुदान कटौती गर्दै गएको छ । विगतको ७ वर्षमा यो प्रवृत्ति बढ्दो छ । किन यसो गरिएको छ ? स्पष्ट के छ भने ससर्त अनुदानको मात्र बढाएर संघले प्रदेश र स्थानीय सरकारलाई आफ्नो नियन्त्रणमा राख्न खोजेको छ । ससर्त अनुदान भनेको वास्तवमा केन्द्रीयतामा आधारित अभ्यास हो । प्रदेश र स्थानीय सरकारमाथि गरिएको अविश्वास हो । प्रदेश र स्थानीय सरकारलाई कमजोर बनाउन रचिएको कथा हो ।प्रदेश र स्थानीय सरकारको समुदायप्रतिको उत्तरदायित्वलाई कटाएर संघप्रति उत्तरदायी बनाउने खेल हो । मुख्यमन्त्री र मन्त्रीहरू संघीय मन्त्रालयको वरिपरि फाइल बोकेर मन्त्रीहरूको चाकरी गर्न आऊन् । सचिवहरूले आफ्नो फुर्ती त्यही बेला देखाउन पाइयोस् भन्ने मनसाय हो । जसले संघीयताको कुनै मान्यतालाई स्वीकार गर्दैन, ससर्त अनुदानले प्रादेशिक स्वायत्तता र स्थानीय सरकारको स्वायत्ततालाई ठाडै इन्कार गरेको छ ।समन्यायिक अनुदान संघीयताको संरक्षण र प्रवर्द्धन गर्ने ठूलो औजार हो । यस्तो अनुदानले प्रदेशले आफ्नो विशेषतामा काम गर्न पाउँछ । स्थानीय सरकारले विकासलाई स्थानीयकरण गर्ने मौका पाउँछन् । सांस्कृतिक विविधता भएको देशमा प्रदेश र स्थानीय सरकारले पहिचानमैत्री विकासको रूपरेखा कोर्न पाउँछन् ।वास्तवमा यस्तो अनुदान संघीयताको सुन्दरता हो । अझ मुख्य कुरा, हिजो हाम्रो केन्द्रीकरणको प्रक्रियाले विकासको असन्तुलन कायम भएको छ । सुदूरपश्चिम, कर्णाली वा मधेश असन्तुलनका नमुना हुन् । संघीयतामार्फत यस्ता क्षेत्रहरूको आर्थिक, राजनीतिक, सामाजिक र सांस्कृतिक हैसियत उठोस् भन्ने संघीयताको चाहना हो । तर अहिलेको हाम्रो वित्तीय संघीयताको पक्षले असन्तुलन घटाउन होइन, असन्तुलन बढाउने नै काम गरिरहेको छ । जुन काम त केन्द्रीयताले गरेको थियो ।संघीयताले त यसलाई उल्टाएर सन्तुलनको दिशामा जानुपर्ने थियो । प्रदेशले प्रादेशिक विशेषतामा सिर्जनात्मक रूपमा काम गर्न पाउनुपर्छ । आफ्नो प्रदेशको विकास भनेको के हो ? कुन मान्यतामा आधारित भएर गर्ने ? कुन रणनीतिमा काम गर्ने ? कुन क्षेत्रमा काम गर्ने ? जस्ता अधिकारहरू प्रदेशको सामान्य अधिकार क्षेत्रभित्र पर्छन् । तर यस्तो अधिकार क्षेत्रलाई वित्तीय पक्षले सहयोग नगर्दा प्रदेशले काम गर्न सकेकै छैन । प्रदेशले आफ्नो विचार आफैं गरोस् भन्ने हो । केन्द्रबाट थुपारिएको विचार लागू गर्ने केन्द्रीय अंग होइन । तर आज वित्तीय र कर्मचारीका माध्यमबाट केन्द्रको आदेश मान्ने संस्था बनाइएको छ ।प्रदेशको त यो हालत छ भने स्थानीय सरकारको के चाल होला ? कसरी विकासको स्थानीयकरण होला ? कसरी स्थानीयस्तरमा चिन्तन मनन होला ? बडो गाह्रो छ । विकास संघले प्रदेश र स्थानीय सरकारलाई कोच्याउने, थुपार्ने र लाद्ने कुरा होइन । सिफारिस गर्ने कुरा होइन भन्ने हाम्रो संघीयतामा कहिले स्थापित होला ? जुन दिन यो मान्यता स्थापित हुन्छ, त्यही दिन प्रदेश र स्थानीय सरकारले मौलिक र रचनात्मक बाटो लिनेछन् । यो कुरा राजनीतिज्ञहरूले राम्रोसँग बुझ्नुपर्‍यो ।विज्ञहरूले पनि बुझ्नुपर्‍यो, काठमाडौं बसेर प्रदेश र स्थानीय सरकारलाई विकास सिफारिस गर्ने काम हाम्रो होइन भनेर । हुन त अधिकांश नेपालका विज्ञ वा बौद्धिकहरू ज्ञान उत्पादन गर्न रुचाउँदैनन् । नेताका बकम्फुसे भाषणलाई सैद्धान्तिकीकरण गरेर नेताको आँगनमा पुग्न चाहन्छन् ।स्वतन्त्र रूपमा चिन्तन र मनन गर्नु भनेको नेपालका विज्ञ वा बुद्धिजीवीको कार्यक्षेत्र होइन । तर पनि केही स्वतन्त्र विज्ञ वा बुद्धिजीवीहरूले स्वर बढाउनुपर्ने बेलाचाहिँ यो हो । जसको संख्या अत्यन्तै न्यून छ । विकासको यो मान्यता, वित्तीय पक्ष र कर्मचारीको लय मिल्ने हो भने अझै पनि हामी आत्तिनुपर्ने ठाउँमा छैनौं । उत्पादन, रोजगारी औद्योगिकीकरणजस्ता मुद्दालाई सम्बोधन गर्न सक्छौं । तर सबैभन्दा ठूलो पीर यो दिशामा राजनीति छैन ।संघको दादागिरीप्रदेश र स्थानीय सरकारलाई कर उठाउने ठाउँ नै दिइएको छैन । अहिले पनि संघले ८० प्रतिशत कर उठाउँछ । सामान्य वनका अनुभवबाट हेरौं । वनमा सबैभन्दा ठूलो कर उठाउने क्षेत्र भनेको राष्ट्रिय निकुञ्जको पर्यटन कर हो । तर त्यहाँ संघीयता नै आएको छैन । सबै कर संघमा जम्मा हुन्छ । न प्रदेशले आफ्नो क्षेत्रको कर उठाउन पाउँछ, न स्थानीय सरकारले आफ्नो नजिकको जंगलको कर उठाउन पाउँछ । यस्तै व्यवस्था अन्नपूर्ण संरक्षण क्षेत्रमा पनि छ ।जलविद्युत् क्षेत्रमा पनि हाइटेन्सन लाइनमा होस् वा अरू कुरामा स्थानीय सरकार र प्रदेशलाई ठाउँ नै छैन । निजी वन वा जडीबुटीको करमा पनि यही हालत छ । उद्योगहरू यही समस्याका वरिपरि छन् । त्यहाँ पनि संघीयता आएको छैन । भन्न खोजिएको के हो भने प्रदेश र स्थानीय सरकारले आफ्नो कर उठाउने ठाउँ पाउनुपर्छ ।कर उठाउने ठाउँ विस्तार गर्नुपर्छ । तर यस्तो संघीयता आयो जसले प्रदेश र स्थानीय सरकारलाई ठाउँ नै दिँदैन र कर उठाउन सकेनौं भन्छ, यो मिल्दै नमिल्ने कुरा हो । संसारको संघीयताको अभ्यासलाई हेर्ने हो भने स्थानीय सरकार र प्रदेश सरकारलाई हुर्काउने काम संघको हो । तर हाम्रो संघ कसरी कमजोर बनाउन सकिन्छ ? भनेर लागेको छ । प्रदेश र स्थानीय सरकारहरू हुर्कने र उड्ने सम्भावना यही प्रवृत्तिमा ज्यादै कमजोर छ । अब तत्काल वित्तीय पक्षको पुनःसंरचना नगर्ने हो भने हाम्रो संघीयताले सही बाटो लिन सक्दैन ।"
समृद्धिका लागि वैदेशिक लगानी,"पछिल्लो समय विश्व प्रणाली अनिश्चितताबाट गुज्रिरहेको देखिन्छ । रुस–युक्रेन द्वन्द्व, भारत–पाकिस्तान द्वन्द्व तथा पछिल्लो इजरायल–इरान द्वन्द्वजस्ता विषय र घटनाले वैश्विक आर्थिक प्रणालीमा प्रभाव पर्नुका साथै विश्व राजनीति नै तरंगित छ ।राज्यहरूभित्रका आन्तरिक द्वन्द्व, भूराजनीतिक तनाव, गरिबी, भोकमरी, जलवायु परिवर्तन तथा कृत्रिम बौद्धिकताजस्ता नवीन चुनौतीहरूले प्रत्येक राष्ट्रलाई कुनै न कुनै रूपले प्रभावित पारेका छन् ।यी चुनौतीहरूको दीर्घकालीन समाधान गर्दै समृद्धिको यात्रामा अगाडि बढ्न राष्ट्रहरूले पर्याप्त वित्तीय स्रोत, स्पष्ट कानुनी व्यवस्था, दिगो राजनीतिक नेतृत्व र दक्ष मानव पुँजीको संयोजन गर्नु आवश्यक छ । नेपालले दिगो विकास लक्ष्यको कार्यान्वयनमा अग्रसर रहँदा आन्तरिक स्रोत मात्र पर्याप्त नहुने हुनाले प्रत्यक्ष वैदेशिक लगानीको आवश्यकता झनै बढेको देखिन्छ ।अवधारणाप्रत्यक्ष वैदेशिक लगानी (एफडीआई) भन्नाले कुनै मुलुकको व्यक्ति, कम्पनी वा संस्थाले अर्को मुलुकमा अवस्थित उद्यममा दीर्घकालीन लाभ तथा नियन्त्रण प्राप्त गर्ने उद्देश्यले गरेको लगानी हो । यसमार्फत मौद्रिक पुँजी मात्र नभई ज्ञान, प्रविधि र व्यवस्थापन सीप पनि प्रवेश गर्छ । एफडीआईको ऐतिहासिक पृष्ठभूमि प्राचीन व्यापारिक सम्बन्धदेखि सुरु भई द्वितीय विश्वयुद्धपछिको पुनर्निर्माण प्रयास, जापान तथा युरोपमा अमेरिकी पुँजीको प्रवाह र पछिल्लो समयको निजीकरण र उदारीकरण अभियानसम्म आइपुग्दा यसको प्रवृत्तिमा आमूल परिवर्तन आएको पाइन्छ ।प्रविधिमा अनुभूत भएको चामत्कारिक प्रगति, यातायात तथा सञ्चारको सुलभता र अन्तर्राष्ट्रिय कानुनी संयन्त्रहरूको विकासले एफडीआईलाई विश्वव्यापी ढंगले विस्तार गरेको छ । दोस्रो विश्वयुद्धपश्चात् अन्तर्राष्ट्रिय व्यापार विस्तार, बहुराष्ट्रिय कम्पनीहरूको उदय, उदारीकरण नीतिहरू र आर्थिक एकीकरण प्रक्रियाहरूले एफडीआईलाई विश्वव्यापी रूपमा संस्थागत र प्रवर्द्धित गरेका छन् ।संयुक्त राष्ट्रसंघको व्यापार तथा विकास सम्मेलनलगायतका अन्तर्राष्ट्रिय संस्थाहरूले यस अवधारणालाई स्पष्टता, पारदर्शिता र दिगो विकाससँग जोडेर प्रवर्द्धन गर्ने गरेका छन् । एफडीआईले उत्पादन क्षमता अभिवृद्धि, प्रविधि हस्तान्तरण, मानव संसाधन विकास र अन्तर्राष्ट्रिय बजारसम्मको पहुँच विस्तारमा महत्त्वपूर्ण भूमिका खेल्ने एफडीआईले घरेलु अर्थतन्त्रलाई विश्व बजारसँग एकीकृत गर्नसमेत मद्दत गर्दछ ।विश्व सन्दर्भ र प्रवृत्तिविश्वमा खासगरी १९८० को दशकको विश्वव्यापीकरणसँगै एफडीआई प्रवाह तीव्र रूपमा वृद्धि भएको देखिन्छ । क्षेत्रगत रूपमा पूर्वाधार, हरित ऊर्जा, डिजिटल सेवा, स्वास्थ्य तथा कृषि क्षेत्र प्राथमिकतामा रहेका छन् । दक्षिण तथा पूर्व एसिया, अफ्रिका र ल्याटिन अमेरिका एफडीआई गन्तव्यका रूपमा उदाउँदै गएका छन् ।संयुक्त राष्ट्रसंघको व्यापार तथा विकास सम्मेलनको २०२३ को तथ्यांकअनुसार विश्वमा करिब ४१ ट्रिलियन अमेरिकी डलर एफडीआईका रूपमा लगानी भइसकेको छ । जुन वैश्विक कुल गार्हस्थ्य उत्पादनको करिब ३६ प्रतिशत हो । विश्वव्यापी एफडीआई प्रवाह सन् २०२२ मा करिब १.३ ट्रिलियन अमेरिकी डलर थियो । अमेरिका, चीन, सिंगापुर र भारतजस्ता मुलुकहरूमा एफडीआईको प्रवाह उच्च छ । विश्व व्यापार संगठनको ट्रिम्स सम्झौता, दुईपक्षीय तथा बहुपक्षीय लगानी सम्झौताहरू तथा ओईसीडीका क्षेत्रगत मार्गदर्शिकाहरूले एफडीआई प्रवाहको सुनिश्चितता, पारदर्शिता र विवाद समाधानमा महत्त्वपूर्ण भूमिका खेलेका छन् ।विशेषतः दोस्रो विश्वयुद्धपछि प्रविधि, यातायात र सञ्चारको प्रगति, कर प्रणालीको अनुकूलन तथा अन्तर्राष्ट्रिय राजनीतिक संरचनामा आएको परिवर्तनले एफडीआईको विस्तारलाई अझ तीव्र बनाएको देखिन्छ । जलवायु, ऊर्जा क्षेत्र, डिजिटल प्रविधि, खाद्य सुरक्षालगायतका क्षेत्रहरूमा लगानी प्राथमिकता पाइरहेको पछिल्लो दशकमा एफडीआई आकर्षित गर्न धेरैजसो देशहरूले लगानीमैत्री कानुनी संरचना निर्माण, कर तथा भन्सार छुट, एकद्वार सेवा प्रणालीको कार्यान्वयन, विशेष आर्थिक क्षेत्र (सेज) को स्थापनालगायतका उपायहरू अवलम्बन गरेको पाइन्छ ।कानुनी आधारहरूनेपालले प्रत्यक्ष वैदेशिक लगानी आकर्षित गर्न विभिन्न नीतिगत, कानुनी तथा संस्थागत सुधारहरू गर्ने प्रयास गरेको छ । खासगरी २०४६ सालको राजनीतिक परिवर्तनपश्चात् विश्वभर जुर्मुराएको निजीकरण, आर्थिक उदारीकरण तथा विश्वव्यापीकरणको अभियानसँग हातेमालो गर्न नेपालले पनि आफ्ना सम्भावनाका क्षेत्रहरूमा वैदेशिक लगानी आकर्षित गर्नु आवश्यक नै थियो ।विदेशी लगानी र एकद्वार नीति, २०४९, विदेशी लगानी तथा प्रविधि हस्तान्तरण ऐन, २०४९, निजीकरण ऐन, २०५० लगायतका सुरुवाती नीतिगत तथा कानुनी व्यवस्थाबाट आजको दिनसम्म आइपुग्दा प्रत्यक्ष वैदेशिक लगानीलाई संवैधानिक सुरक्षणसमेत प्रदान गरिएको छ ।समयानुकूल नीतिगत, कानुनी तथा संगठनात्मक व्यवस्थाहरूमा व्यापक एवं अनुभूतजन्य सुधार भएको पाउन सकिन्छ । सार्वजनिक–निजी साझेदारी तथा लगानी ऐन, २०७५ विदेशी लगानी तथा प्रविधि हस्तान्तरण ऐन, २०७५, औद्योगिक व्यवसाय ऐन, २०७६, वन ऐन, २०७६, वातावरण संरक्षण ऐन, २०७६, नेपाल राष्ट्र बैंक ऐन, २०५८ लगायतका क्षेत्रगत ऐनहरूमा प्रत्यक्ष वैदेशिक लगानीको सहजीकरणका लागि विभिन्न प्रावधानहरूको व्यवस्था गरिएको छ ।लगानी बोर्ड, औद्योगिक तथा लगानी प्रवर्द्धन बोर्ड, उद्योग विभाग, प्रादेशिक लगानी प्राधिकरणहरू संस्थागत रूपमा प्रत्यक्ष वैदेशिक लगानी आकर्षित गर्दै नेपाललाई एक उत्कृष्ट लगानी गन्तव्यका रूपमा विकास गर्न क्रियाशील छन् ।एफडीआईको अवसर र चुनौतीनेपालमा एफडीआई प्रवाह हुने क्षेत्रहरू प्रशस्त छन् । संघ, प्रदेश र स्थानीय तहहरूबाट सार्वजनिक–निजी साझेदारीमार्फत परियोजना कार्यान्वयनको कानुनी आधार बलियो बन्दै गएको छ । लगानी बोर्ड नेपालको सक्रियताले रणनीतिक परियोजनाहरूलाई संस्थागत ढंगले अगाडि बढाउने वातावरण सिर्जना भएको छ ।जलविद्युत्, सूचना प्रविधि (डिजिटल निर्यात र डाटा सेन्टरहरूजस्ता विशेष सम्भावना बोकेका क्षेत्र), कृषि तथा खाद्य प्रशोधन, पर्यटन (सांस्कृतिक र साहसिक), हरित अर्थतन्त्र (विद्युत्चालित सवारी, सौर्य ऊर्जा) जस्ता क्षेत्रहरूमा विदेशी लगानीकर्ताका लागि आकर्षक सम्भावनाहरू देखिएका छन् । यसैगरी बीबीआईएन, बिमस्टेक, बीआरआईजस्ता क्षेत्रीय सहकार्य मञ्चहरूले नेपाललाई पारवहन, ऊर्जा व्यापार र सञ्जाल विस्तारमा रणनीतिक विकास गर्ने अवसर प्रदान गरेका छन् ।तथापि, कुल गार्हस्थ्य उत्पादनमा कुल वैदेशिक लगानीको अनुपात ३ प्रतिशत पुर्‍याउने लक्ष्य लिइएको भए पनि आर्थिक वर्ष २०७९/८० मा सो अनुपात मात्र ०.२ प्रतिशतमा सीमित रहनुले नेपालको अपेक्षा र वास्तविक प्राप्तिबीचको स्पष्ट अन्तरलाई देखाउँछ । यसले वैदेशिक लगानीको आप्रवाहमा देखिएको न्यूनता र नीतिगत चुनौतीको संकेत गर्दछ ।हाल कार्यान्वयनमा रहेको सोह्रौं पञ्चवर्षीय योजनाले एफडीआईलाई विशेष प्राथमिकता दिएको छ । विद्यमान पुँजी तथा प्रविधिको आवश्यकता पूरा गर्न सार्वजनिक–निजी साझेदारीमार्फत वैदेशिक लगानी परिचालन गर्ने, नेपालमा एफडीआई प्रवर्द्धन तथा निर्यात व्यापार अभिवृद्धिका लागि विदेशस्थित नेपाली कूटनीतिक नियोगहरूलाई अझ सक्रिय बनाउने, बहुराष्ट्रिय कम्पनीहरूलाई लगानीमा आकर्षित गर्ने, वित्तीय स्रोतको दिगो व्यवस्थापनका लागि वैदेशिक लगानीको पुनःसंरचना गर्ने साथै एफडीआईलाई वैकल्पिक लगानी स्रोतका रूपमा विकास गर्ने लक्ष्यहरू सो योजनामा समावेश छन् ।त्यसैगरी, आर्थिक वर्ष २०८२/८३ को वार्षिक बजेटमा पनि एफडीआई आकर्षण र व्यवस्थापनका लागि विभिन्न उपायहरू प्रस्ताव गरिएका छन् । राष्ट्रिय प्राथमिकता प्राप्त क्षेत्रहरूमा लगानी प्रवाह बढाउन ‘एंकर इन्भेस्टमेन्ट’ नीतिको अवलम्बन गरिने व्यवस्था गरिएको छ । जसले ठूला पूर्वाधार परियोजनामा प्रारम्भिक लगानी सुनिश्चित गर्ने उद्देश्य राखेको छ । सूचना प्रविधि क्षेत्रमा विदेशी लगानी आकर्षित गर्नका लागि मध्यपहाडी क्षेत्रमा डेटा सेन्टर स्थापना सम्भाव्यता अध्ययनको प्रस्तावले पूर्वाधार विकाससँग लगानीको समन्वय गर्ने प्रयास गरेको देखिन्छ ।यसबाहेक, नेपालमा वैदेशिक लगानीका लागि दीर्घकालदेखि चुनौतीका रूपमा रहँदै आएको विदेशी विनिमय जोखिम व्यवस्थापन गर्न ‘हेजिङ सेवा’ सञ्चालनको अनुमति दिने व्यवस्था पनि बजेटमा प्रस्ताव गरिएको छ । यसले प्रत्यक्ष वैदेशिक लगानीको मात्रात्मक वृद्धिसँगै गुणस्तरीय सुधारको अपेक्षा गर्न सकिने आधार प्रदान गर्छ ।तर यस्ता सम्भावनाहरूका साथसाथै थुप्रै चुनौतीहरू पनि रहेका छन् । लगानीका लागि आवश्यक अनुमति प्राप्त गर्ने प्रक्रिया जटिल र ढिलो हुने प्रवृत्ति अझै कायम छ । राजनीतिक अनिश्चितता र नीतिगत अस्थिरता पनि लगानीकर्ताहरूका लागि जोखिमपूर्ण बनिरहेको देखिन्छ ।संघीय संरचनाभित्र समन्वय अभावका कारण लगानीको कार्यान्वयन चरणमा अड्चन देखिन्छ । वैदेशिक विनिमयमा हुने उतारचढाव र मुनाफा फिर्ता गर्ने प्रक्रियामा स्पष्टता नहुनु विदेशी लगानीकर्ताहरूका लागि निरुत्साहको कारण बन्ने गरेको छ । केही घरेलु उद्योगहरूले प्रतिस्पर्धाको डरले विदेशी लगानीलाई शंकाको दृष्टिले हेर्ने मानसिकता अझै राखेको देखिन्छ । पूर्वाधार, विशेष गरी यातायात र ऊर्जा पूर्वाधारको अभाव, साथै सरकारी प्रणालीको डिजिटल रूपान्तरणमा भएको ढिलाइ र वातावरणीय तथा वनसम्बन्धी भोगाधिकारका अस्पष्टता यस्ता थप समस्या हुन् । जसले एफडीआईको प्रवाहमा अवरोध सिर्जना गर्न सक्ने देखिन्छ ।यी चुनौतीहरूको समाधानका लागि स्पष्ट, रणनीतिक र दीर्घकालीन दृष्टिकोण आवश्यक हुन्छ । स्वचालित स्वीकृति प्रणाली विस्तार गर्नुका साथै डिजिटल एकद्वार प्रणालीको पूर्ण कार्यान्वयनले लगानी प्रक्रिया छरितो र पारदर्शी बनाउनेछ । हाल विद्यमान द्विपक्षीय लगानी सम्झौताहरूको पुनरावलोकन गर्दै लगानी प्रवर्द्धन कूटनीति सशक्त बनाउनु आवश्यक छ । विदेशी लगानीका जोखिम न्यूनीकरण गर्न एफडीआई हेज फन्डको स्थापना एक प्रभावकारी विकल्प हुन सक्छ । क्षेत्रगत लगानी नक्सांकनको विकासले लक्षित लगानी आकर्षित गर्न सहयोग पुर्‍याउनेछ । एंकर इन्भेस्टर तथा संस्थागत लगानीकर्तासँग सहकार्य गरी विश्वास निर्माण गर्न सकिन्छ । साथै, विदेशस्थित कूटनीतिक नियोगहरूलाई लगानी प्रवर्द्धनको संयन्त्रका रूपमा उपयोग गर्दा अन्तर्राष्ट्रिय जगत्मा नेपालको लगानी गन्तव्यको छवि अझ मजबुत बन्नेछ । अन्ततः लगानी परियोजनाहरूको व्यवस्थित व्यवस्थापनका लागि परियोजना बैंक सशक्त बनाउँदै परियोजनामा विश्वसनीय वित्तीय संयन्त्र विकास गर्न आवश्यक हुन्छ ।निष्कर्षआजको विश्वव्यापी अन्तरसम्बद्ध र अन्तरनिर्भर युगमा एफडीआई आर्थिक विकास र समृद्धिको एक अनिवार्य आधार बनेको छ । यसले उत्पादनशीलता अभिवृद्धि, रोजगारी सिर्जना, प्रविधि हस्तान्तरण र पुँजी सम्प्रेषणमार्फत विकासशील मुलुकहरूलाई आफ्नो आर्थिक हैसियत सुधार्ने महत्त्वपूर्ण अवसर प्रदान गर्दछ ।मुलुकको विद्यमान बहुआयामिक स्रोतको उपलब्धता तथा आवश्यकताको उचित नक्सांकन गरी आवश्यकताका क्षेत्रहरूको वस्तुगत पहिचान गरी तिनमा प्रत्यक्ष वैदेशिक लगानी आकर्षण गर्न सकेमा लगानी प्राप्य मुलुकको समृद्धिको सपनाले द्रुत गतिमा मूर्त रूप पाउने तथ्यमा दुईमत नहोला । यसको ज्वलन्त उदाहरण खोज्न टाढा जानु पर्दैन, हाम्रा दुई विराट छिमेकी राष्ट्रहरू पर्याप्त अनुभव तथा सिकाइको संग्रहसहित हाम्रासामु खडा छन् ।तर एफडीआई अवसरको मात्र खानी नभई केही जटिल चुनौतीहरूको वाहकसमेत हुने भएकाले विदेशी लगानीसँगै आउने मुनाफाको बाह्य प्रवाह, स्रोत र बजारमा देखिन सक्ने विदेशी एकाधिकार तथा प्रविधि स्थानान्तरणको असमानताजस्ता पक्षहरूको रणनीतिमूलक व्यवस्थापन गर्न आवश्यक देखिन्छ । नेपालजस्तो विकासशील र भौगोलिक दृष्टिले रणनीतिक स्थानमा रहेको मुलुकका लागि यी चुनौतीहरूलाई सम्भावनामा बदल्न एफडीआईबाट प्राप्त हुने तुलनात्मक लाभहरू सशक्त आधार बन्न सक्छन् ।पारदर्शिता, स्थायित्व र पूर्वानुमान सुनिश्चित गर्ने गरी कानुनी, नीतिगत तथा संस्थागत पूर्वाधारमा सुधार गर्दै एकीकृत र दिगो लगानी रणनीति अवलम्बन गर्न सकेको अवस्थामा नेपाल एफडीआईका लागि दक्षिण एसियामा उदीयमान गन्तव्य बन्न सक्दछ । यसले नेपालको राष्ट्रिय समृद्धिको सपना यथार्थमा रूपान्तरण गर्न सहयोग पुर्‍याउँछ ।"
पछाडि फर्किने गल्ती नगरौं,"आधुनिक शिक्षा मूलतः तीन वटा सैद्धान्तिक अवधारणामा आधारित छ । यो सर्वसुलभ हुनुपर्छ, उपादेयतापूर्ण हुनुपर्छ र दक्षतापूर्वक प्रदान गरिनुपर्छ । शिक्षाबिना कुनै देश, समाज र सभ्यताको पनि परिकल्पना गर्न सकिँदैन । उच्च शिक्षाको महत्त्व त झन् महत्त्वपूर्ण छ । किनभने मानवीय संसाधनको आपूर्ति यसकै माध्यमबाट मात्रै सम्भव छ ।वर्तमान समय शिक्षाका लागि साँच्चै युगान्तकारी समय हो, आमूल परिवर्तनको समय हो । सन् २०३० सम्म मान्छेको दाँजोमा सबै आयाममा मेसिन श्रेष्ठ हुने आकलन गरिएको छ । अहिले नै धेरैतिर मेसिनले तल्लो तहको सबै काम मान्छेबाट खोसिसकेको छ । विकसित देशमा त मेसिनले माथिल्लो तहको ‘ह्वाइट कोलार जब’ पनि मान्छेबाट खोस्दै छ । सन् २०३५ पछि मान्छेलाई काम कसरी सिर्जना गर्ने भन्ने कुरा सायद विश्वकै पहिलो चुनौती हुनेछ ।मानिस आर्टिफिसियल इन्टेलिजेन्सभन्दा अघि बढ्न शिक्षामा कस्तो आमूल परिवर्तन गर्नुपर्छ, प्राथमिक पाठशालादेखि उच्चतम शिक्षासम्म यो बहस यही दशकभित्र निर्क्योल गरिनुपर्छ । यसले ल्याउने परिवर्तन सायद अहिलेसम्म कसैले आकलन पनि नगरेको हुन सक्छ । यो परिवर्तनको हामी वाहक पनि बन्न सक्नुपर्दछ । आएको परिवर्तनलाई आत्मसात् गरी समयमा नै अवलम्बन गर्ने क्षमता पनि बनाउनुपर्छ । अनि मात्रै समुन्नतिको पाइलामा हामी पनि सँगसँगै अगाडि बढ्न सक्छौं ।नेपालमा दशकौंको प्रयासका बाबजुद उच्च शिक्षामा उमेर समूहको पहुँच १७ प्रतिशत मात्र पुगेको छ । विकसित मुलुकले यसलाई ५५ प्रतिशतसम्म पुर्‍याएका छन् । प्राकृतिक साधनको अभाव भएको सिंगापुरजस्तो मुलुकमा मानवीय संसाधनलाई पहिलो प्राथमिकता दिई गरेको प्रयासले आज यो अत्यन्त धनी मुलुकमध्ये विशिष्ट स्थान बनाउन सफल भएको छ । यही कमीलाई आत्मसात् गरी २०७३ मा नेपाल सरकारले नेपाल खुला विश्वविद्यालय ऐन, २०७३ मार्फत नेपाल खुला विश्वविद्यालय स्थापना गर्‍यो ।यस ऐनको उद्देश्यमै ‘खुला शिक्षा प्रणालीका नवीनतम शिक्षण विधि तथा प्रविधिको माध्यमबाट विभिन्न विषयमा उच्चस्तरीय अध्ययन, अध्यापन तथा अनुसन्धानको व्यवस्था गरी उच्च शिक्षामा सर्वसाधारणको पहुँच पुर्‍याई ज्ञान, सीप प्रविधियुक्त जनशक्ति उत्पादन गर्ने’ भनिएको छ । यही उद्देश्य परिपूर्तिका लागि अहिलेको ‘कमाऔं र पढौं’ को युगमा यो विश्वविद्यालयले कामकाजी, दूरदराजमा रहेका र विश्वविद्यालय धाउन नसकेका जनसमुदायलाई लक्षित गरी उच्च शिक्षामा पहुँच बढाउँदै आएको छ । यो विश्वविद्यालय कसैको प्रतिस्पर्धी नभई मात्र परिपूरक हो भन्ने पनि स्पष्ट छ ।यसैअनुरूप यस विश्वविद्यालयले व्यवस्थापन, कानुन, विज्ञान, स्वास्थ्य तथा प्रविधि र सामाजिकशास्त्र तथा शिक्षा क्षेत्रमा विभिन्न कार्यक्रम सञ्चालन गर्दै आएको छ । तर कानुन स्नातकका विद्यार्थीलाई नेपाल बार काउन्सिलले खुला शिक्षा कार्यक्रमअन्तर्गत यस विश्वविद्यालयबाट व्यवसायीको परीक्षामा बस्न बन्देज गरिएको सूचना निकाल्यो ।सोही सूचनाका आधारमा २०७७ चैत १ का दिन प्रारम्भ भएको नेपाल कानुन व्यवसायी परिषद् (कानुनी शिक्षा) नियमावली, २०७७ को परिच्छेद २ मा उल्लिखित कानुनी शिक्षाको मापदण्डका साथै नियम १७ को ‘स्वीकृति नलिई कानुनी शिक्षा सञ्चालन गर्न नपाइने’ व्यवस्था र परिषद्को कानुनी शिक्षा समितिका अध्यक्षबाट २०७९ साउन १८ का दिन राय सुझाव प्रदान गरेका आधारमा परिषद्ले साउन १९ मा नेपाल खुला विश्वविद्यालयबाट कानुन शिक्षामा स्नातक गरेकालाई परिषद्बाट सञ्चालित ३० औं अधिवक्ता तहको परीक्षामा सामेल गर्न उपयुक्त नहुने निर्णय सर्वसम्मतिबाट पारित गरेको थियो ।नेपाल खुला विश्वविद्यालयले २०७५ देखि नै स्नातक तह तीनवर्षेमा कानुनी शिक्षा पढाउँदै आइरहेकामा २०७७ मा जारी गरेको नेपाल कानुन व्यवसायी परिषद् (कानुनी शिक्षा) नियमावलीको व्यवस्थाले विश्वविद्यालयको स्वायत्त अधिकारमाथि प्रहार गरेको छ ।कानुन व्यवसायी परिषद्ले जारी गरेको कानुनी शिक्षा नियमावली र नेपाल खुला विश्वविद्यालयबाट कानुन शिक्षामा स्नातक गरेकालाई अधिवक्ता तहको परीक्षामा सामेल हुनबाट वञ्चित गरेको निर्णयविरुद्ध सर्वोच्च अदालत (संवैधानिक इजलास) समक्ष दायर भएको रिट निवेदनमा सुनुवाइका क्रममा अन्तरिम आदेश जारी भएसँगै नेपाल खुला विश्वविद्यालयमा कानुनी शिक्षा अध्ययन गरेका र २०७७ सम्मका भर्ना समूहका विद्यार्थीका लागि अधिवक्ता तहको परीक्षामा सहभागी गराए ।फलस्वरूप अधिवक्ता तहको ३१ औं पूरक परीक्षामा सर्वोत्कृष्ट स्थान हासिल गर्न सफल भयो । साथै २०८१ माघ २ का दिन सर्वोच्च अदालत (संवैधानिक इजलास) बाट रिट सुनुवाइका क्रममा अन्तरिम आदेश भएको छ ।नेपाल कानुन व्यवसायी परिषद् (कानुनी शिक्षा) नियमावली, २०७७ जारी भएपश्चात् नेपाल खुला विश्वविद्यालयले कानुनी शिक्षा विषय अध्यापन गराउने सम्बन्धमा पूर्ववत् पाठ्यक्रम तत्काल परिमार्जन गरी सोको जानकारी परिषद्लाई दिएको तथा प्रयोगात्मक अभ्यास अदालतलगायत कानुनी अनुसन्धान सबै प्राविधिक विषयका आधारमा अध्यापन गराउँदै आइरहेकामा परिषद् पूर्ण जानकार हुँदाहुँदै यस विश्वविद्यालयले अध्यापन गराउँदै आइरहेको कानुनी शिक्षालाई प्रश्न खडा गरी विश्वविद्यालय तथा विश्वविद्यालयबाट अध्ययन गरेका विद्यार्थीलाई अधिवक्ताको परीक्षामा समावेश हुन पूर्ण भेदभाव गरिएको छ । वर्तमान समयमा नेपाल सरकारद्वारा शिक्षामा खुला नीति अवलम्बन गरिएकोलाई परिषद्को यस्तो प्रवृत्तिले चुनौती दिएको छ । र, यो न्यायसंगत पनि देखिँदैन ।आज विश्वभरि नै शिक्षालाई सुलभ, सरल र लचिलो बनाउनेतर्फ प्रयास भइरहेको छ । यो मात्र ‘कोभिड’ प्रकोपपछि भएको होइन । उदाहरणका लागि सन् २०१५/१६ मा नै विश्व प्रसिद्ध हार्वर्ड र एमआईटी विश्वविद्यालयले बृहत् अनलाइन तथा खुला कार्यक्रम (मूक) बनाई थुप्रै विद्यार्थीलाई यसमार्फत प्रशिक्षित गरिरहेका छन् । थुप्रै अन्य परम्परागत विश्वविद्यालयले पनि आफ्ना कार्यक्रम खुला विधिमार्फत सञ्चालन गर्दै आएका छन् । सन् २०३० पछाडि आधाभन्दा बढी उच्च शिक्षा यस विधिले अँगाल्ने आकलनले यसको विश्वव्यापी महत्त्व र अब हुने शिक्षाको मूलधार निकट भविष्यमा यही माध्यम हुने निश्चितप्रायः छ ।खुला विधिको बुझाइमा पनि व्यापक भिन्नता रहेको देखिन्छ । हामीले अहिलेसम्म पूर्ण खुला (दैनिक पठनपाठन नहुने) विधि अपनाएका नै छैनौं । हामीले त दैनिक पठनपाठन दूर शिक्षा प्रविधिबाट र आवश्यक व्यावहारिक क्रियाकलाप भौतिक रूपमै गर्दै आएका छौं ।खुला विधिमा हामीले रत्तिभर पनि गुणस्तरमा सम्झौता गरेका छैनौं । यसको प्रमाण कानुन व्यवसायी परिषद्को दोस्रो पटकको नतिजाले पनि स्पष्ट पार्छ । पहिलो पटक सम्मिलित परीक्षामा यसै विश्वविद्यालयका छात्रले सर्वोच्च स्थान हासिल गरे भने दोस्रो पटकको परीक्षामा कानुन व्यवसायी परिषद्को सालाखाला सफलता दर २३ प्रतिशत हाराहारी रहेकामा खुला विश्वविद्यालयको उत्पादनले ६६ प्रतिशतभन्दा बढी सफलता हासिल गर्नुले हाम्रो पठनपाठनको गुणस्तरलाई यथेष्ट रूपमा प्रमाणित गरेको छ । सम्माननीय प्रधानमन्त्री केपी शर्मा ओलीले यसपालि एसईई परीक्षामा नतिजा सुध्रनुको मुख्य कारण दूर शिक्षा प्रविधिबाट गरिएको कोचिङबाटै भएको भनेर असार १४ मा गरेको उद्घोषले पनि यो प्रविधि जुनसुकै तह र क्षेत्रमा महत्त्वपूर्ण र उपादेयतापूर्ण रहेको स्पष्ट हुन आउँछ ।तसर्थ, नेपाल कानुन व्यवसायी परिषद्लाई खुला विश्वविद्यालयको विशेष आग्रह छ– सर्वसाधारणको पहुँच बढाइ गुणस्तर कायम मात्र होइन, त्यसलाई सुधार्ने जमर्को गर्नेले अब शैक्षिक पद्धतिमा विभेद गर्नु भएन । परिषद्ले शैक्षिक गुणस्तर र प्रतिफलमा ध्यान दिई देशको शैक्षिक विकासमा टेवा पुर्‍याउनु जरुरी छ । अग्रगामी हुनुको सट्टा पछाडितर्फ फर्किने गल्ती नगरौं । अझै पनि परिवर्तनलाई अँगाल्न नसक्ने हो भने सीमित क्षेत्रमै खुम्चिनुपर्ने बाध्यताले संघारमै उभिएर दैलो ढकढक्याउन बेर छैन ।"
राजनीतिक भ्रष्टाचार रोक्ने अस्त्र ‘कुलिङ अफ पिरियड’,"प्रतिनिधिसभाको राज्य व्यवस्था तथा सुशासन समितिबाट सर्वसम्मतमा पारित गरिएको संघीय निजामती सेवा विधेयकका प्रावधानमा हेरफेर भएको बाहिरिएपछि अहिले संसद्मा तरंग आएको छ ।अवकाश पाएपछि अर्को नियुक्तिका लागि दुई वर्षको अवधि राख्नुपर्ने व्यवस्थासहित संसदीय समितिबाट पारित भए पनि प्रतिनिधिसभाबाट पारित गर्दा अन्यथा गरिएपछि यसले विवादको रूप लिएको छ । यसले प्रश्न उठेको छ– के सरकारले सदा आफ्नो फाइदा र सुविधाको उपभोग गर्न उच्च पदस्थ सरकारी अधिकृतहरूलाई खुसी पार्न र उनका सहयोगबाट राजनीतिक भ्रष्टाचारलाई मलजल गर्न खोजेको त होइन ?कर्मचारीतन्त्र वा राष्ट्रसेवकतन्त्रपूर्वकालदेखि राज्य व्यवस्थापन र सञ्चालनका दुईवटा पाङ्ग्राहरू हुने गर्थे– शासक, राजा वा मुखिया । जसको हातमा राजदण्ड हुन्थ्यो । अर्को, सहायक, प्रशासक, मन्त्री वा सल्लाहकार हुन्थे । उनीहरू तलसम्म सरकारको आज्ञापालन गराउने संयन्त्रमा संलग्न हुन्थे ।राजाले मौखिक निर्णय दिन्थे र त्यसको कार्यान्वयन पनि लगत्तै हुन्थ्यो । पछि न्याय दिन छुट्टै निकायको विकास भयो । नेपालमा पनि ऐतिहासिक कालदेखि यसैमा आधारित वंशीय शासन व्यवस्था चल्दै आएको थियो । शाहवंशीय शासन र राणाशासनसम्म राज्य सञ्चालनका लागि कुनै यस्तो स्थायी प्रशासन संयन्त्रको विकास भएको थिएन । जसले शासकलाई सुशासनमा सघाउ पुर्‍याउन सक्दथ्यो । राणकालीन व्यवस्थामा त झन् पजनीको व्यवस्था थियो । सरकारी सेवा अति अस्थायी हुन्थ्यो ।२००७ साल फागुन ७ गते नयाँ सरकार बनेपछि प्रधानमन्त्रीबाहेक अन्य मन्त्रीलाई न त बस्ने ठाउँ थियो न त काम गर्ने स्थान, कार्यालय सहयोगी नै । यस्तो अवस्थामा कोही मन्त्री कता र कोही मन्त्री कहाँ बसे । टेबल–कुर्सी समेतको समस्या थियो । प्रधानमन्त्री राणा राजीनामा दिएर सिंहदरबार छोडेर लक्ष्मी निवास महाराजगन्जमा सरे ।पछि सिंहदरबार जो पहिले प्रधानमन्त्रीको निवासस्थान थियो, त्यो श्री ५ को सरकारको मुख्यालय बन्न पुग्यो । जो आज पनि नेपाल सरकारको मुख्यालय छ । मोहनशमशेरपछिका प्रधानमन्त्री मातृकाप्रसाद कोइरालाले भारत सरकारलाई टेबल–कुर्सीलगाायत वस्तुहरूको लिस्ट उपलब्ध गराउनका लागि उठाएको पत्र यसको प्रमाण हो ।संवैधानिक निकायमा नियुक्तिसंवैधानिक निकायहरूमा लोक सेवा आयोग तथा निर्वाचन आयोग दुईवटा निकायको व्यवस्था २०१५ सालको संविधानमा थियो । २०१९ सालको संविधानमा निर्वाचन आयोगको व्यवस्था गरिएन । लोक सेवा आयोग प्रावधान राखियो जसमा पचास प्रतिशत स्थान सरकारी सेवामा लागेका कर्मचारीहरूका लागि नै संरक्षित थियो । पाँच वर्षका लागि ‘कुलिङ अफ पिरियड’ को प्रावधान पनि थियो ।यो संविधानमा २०२३ सालमा भएको पहिलो संशोधनबाट निर्वाचन आयोगको प्रावधान पुनः थपियो । २०३२ को दोस्रो संशोधनबाट अख्तियार दुरुपयोग निवारण आयोग पनि थपियो । यस किसिमले संवैधानिक निकायहरूमा नियुक्तिको सम्भावना थपिन गयो । यी पदहरूका लागि सचिवहरू प्रत्याशी हुन थाले र अवसर पनि पाए । तर पञ्चायतकालमा १४ अञ्चलका अञ्चलाधीशको पद पनि उत्तिकै आकर्षक थिए । यसमा पनि पूर्वसचिवहरूको नियुक्ति हुन्थ्यो ।तर पञ्चायतकालमा यी पदहरूका उम्मेदवारहरू राजभक्त, पञ्चायती व्यवस्थाका लागि समर्पित र इमानदार हुनुपर्थ्यो । उक्त पदको नियुक्तिका लागि कि पूर्वकर्मचारीले पेन्सन र नयाँ नियुक्तिको तलबमध्ये एउटा रोज्नुपर्थ्यो । यस्तो प्रावधान संवैधानिक पदाधिकारीको तलब र सुविधासम्बन्धी ऐन २०२९ मा राखिएको थियो ।यसलाई २०४९ को ऐनबाट झिकियो । जसले २०४९ पछि संवैधानिक निकायमा नियुक्त पदाधिकारीले दोहोरो सुविधा लिन सकिने प्रावधानका रूपमा लिए । जसको समर्थन गर्दै सर्वोच्च अदालतले दुवै सुविधा लिनुलाई गैरकानुनी मानेन र आजसम्म पनि संवैधानिक निकायका पदाधिकारी यो सुविधा लिइरहेका छन्, जो अत्यन्तै अनैतिक हो ।सबै संवैधानिक निकायमा नियुक्तिका लागि दोहोरो सुविधा लिन नपाउने प्रावधान त प्रबल बाधा थियो नै, ती पदाधिकारीहरूको अन्य सुविधा पनि सचिवले पाउने सुविधाको तुलनामा लोभ्याउने खालको थिएन । जस्तै : सचिवले एउटा गाडी पाउँथे । जबकि संवैधानिक आयोगका दुई पदाधिकारीका लागि एउटै गाडी दिने व्यवस्था थियो । २०५५/५६ तिर प्रत्येक पदाधिकारीका लागि छुट्टाछुट्टै सवारी साधनको प्रावधान संवैधानिक पदाधिकारीको तलब र सुविधासम्बन्धी ऐनमा राखियो ।यस सन्दर्भमा एउटा प्रश्न सहजै उठ्छ के पञ्चायतकालमा लोक सेवा आयोगमा नियुक्तिका लागि ५ वर्ष कुलिङ पिरियड, पेन्सन र नयाँ तलबमान रोज्ने व्यवस्थाले कर्मचारीतन्त्रलाई निष्पक्ष रूपमा, कसैको मोलाहिजा, डर या धम्कीको ख्याल नगरी उच्च मनोबलका साथ राष्ट्रसेवामा लाग्नु अप्रत्यक्ष रूपमा प्रेरित गर्थ्यो ? सचिवसम्मको पद नै कर्मचारी प्राप्तिका लागि सेवाको अन्तिम उद्देश्य थियो ।साथै संवैधानिक पदको तलब र सुविधाले पनि सचिवलाई बढी आकर्षित गर्दैनथियो । किनकि संवैधानिक पदाधिकारीको मासिक तलब ५ हजार ६ सय मात्र थियो । यसमा वृद्धि ऐनबाट नै हुने व्यवस्था थियो । जबकि सचिवको तलब ५ हजार ५ सय थियो । ४ वर्षमा ग्रेड मिलाएर ५ हजार ९ सय वा ६ हजार पुग्थ्यो । यस कारण सचिवभन्दा केही कम तलब पदाधिकारीको हुन्थ्यो ।२०२९ सालको पदाधिकारीहरूको सुविधासम्बन्धी ऐनबाट दोहोरो सुिवधामध्ये एउटा रोज्ने प्रावधानलाई २०४९ सालको ऐनबाट किन हटाइयो ? के पुरानो ऐनको यो प्रावधानलाई नयाँ ऐनमा उच्च पदस्थ अधिकारीको मिलोमतोबिना सम्भव थियो ? भर्खरै २०४८ सालको निर्वाचनबाट निर्वाचित सांसद र अनुभवहीन मन्त्रीहरूको ध्यान यस जटिल प्रावधानतिर नजानुलाई स्वाभाविक ठान्दछु ।किनकि यस प्रावधानको अभावले पेन्सन प्राप्त कर्मचारीले दोहोरो सुविधा लिन सक्छन् भन्ने कुरा उनको सोचबाहिरको कुरा हुन सक्छ । तर यो प्रावधान जानाजान वरिष्ठ कर्मचारीले हटाएनन् होलान् भन्ने कल्पना गर्न सकिँदैन । अहिले ‘कुलिङ अफ पिरियड’ को बहस चलिरहँदा यो भन्नैपर्छ कि, यो प्रावधान हटाउनुले सचिव र मुख्य सचिवहरूको अग्रसरतामा हाम्रा कर्मचारीहरूको मनोदशालाई उजागर गर्दछ ।राजनीतिक भ्रष्टाचारलाई न्यून गर्नका लागि ‘कुलिङ अफ पिरियड’ त राख्नैपर्छ । संवैधानिक पदाधिकारीहरूको तलब र सुविधासम्बन्धी ऐनमा पनि दोहोरो सुविधा लिन नपाउने प्रावधान राख्नुपर्छ । यहाँ एक भनाइ उद्धृत गर्छु– ‘गणतन्त्रहरूको विनाश सुखसुविधाले हुन्छ र राजतन्त्रहरूको विनाश गरिबीले ।’– मिश्र पूर्वनिर्वाचन आयुक्त हुन् ।"
एसईईमा मधेशको चिन्ताजनक नतिजा,"यस वर्षको माध्यमिक शिक्षा परीक्षा (एसईई) को देशव्यापी नतिजामा १४ प्रतिशतले सुधार आउँदा मधेश प्रदेशको नतिजा भने चिन्ताजनक ढंगले ह्रास आएको छ । शुक्रबार सार्वजनिक नतिजामा देशभरका ६२ प्रतिशत विद्यार्थी कक्षा ११ मा पढ्न योग्य हुँदा मधेश प्रदेशमा केवल २८ प्रतिशत विद्यार्थी मात्रै योग्य ठहरिएका छन् ।जबकि, अघिल्लो वर्ष देशव्यापी रूपमा झन्डै ४८ प्रतिशत विद्यार्थी उत्तीर्ण हुँदा मधेश प्रदेशका ४७ प्रतिशत विद्यार्थी उत्तीर्ण भएका थिए । राष्ट्रिय परीक्षा बोर्डका अनुसार, यो वर्ष मधेश प्रदेशका ५९ हजार ७ सय ४९ विद्यार्थीले परीक्षा दिएकामा ४२ हजार ७ सय ७९ जना अर्थात् ७२ प्रतिशत ‘ननग्रेडेड’ भएका छन् ।प्रदेशगत रूपमा सबैभन्दा बढी उत्तीर्ण प्रतिशत भएका प्रदेशमा क्रमशः बागमती (८२ प्रतिशत), गण्डकी (७६ प्रतिशत), कर्णाली (७० प्रतिशत), सुदूरपश्चिम (५५ प्रतिशत), कोशी (५१ प्रतिशत) र मधेश (२८ प्रतिशत) छन् । तुलनात्मक रूपमा मधेश प्रदेशको नतिजा अन्य प्रदेशको तुलनामा पनि असाध्यै कमजोर रहेको देखिन्छ । त्यसैले यस प्रदेशलाई लक्षित गरेर शैक्षिक सुधारका कार्यक्रम तय गरिन आवश्यक छ ।समग्रमा एसईई नतिजामा भने सकारात्मक सुधार देखिन्छ । सहभागी ४ लाख ३८ हजार ८ सय ९६ विद्यार्थीमध्ये २ लाख ७१ हजार २ सय ९९ जना कक्षा ११ मा भर्नाका लागि योग्य भएका छन् । यसअनुसार ६२ प्रतिशत विद्यार्थी उत्तीर्ण भएका हुन् । समग्र नतिजा मात्रै होइन, विद्यार्थीको प्राप्त गर्ने माथिल्लो जीपीएमा पनि उल्लेखनीय सुधार भएको देखिन्छ । गत वर्ष १ सय ८६ जनाको मात्रै जीपीए ४ आएकामा यस वर्ष ९ सय ७१ जना पुगेका छन् ।अघिल्लो वर्षसँग तुलना गर्दा धेरै कोणबाट नतिजामा सुधार देखिएको छ । यद्यपि, अझै १ लाख ६७ हजार ५ सय ९७ अर्थात् एकतिहाइभन्दा बढी विद्यार्थी ‘ननग्रेडेड’ (एनजी) भएको तथ्य पनि हामीसँग छ । मधेश प्रदेशमा त झन् ७२ प्रतिशत विद्यार्थी एनजी भएका छन् । जसले गर्दा नतिजा सुधारका लागि अझै बढी रणनीतिक प्रयत्न आवश्यक छ भन्ने देखिन्छ । यसका लागि संघीय तथा स्थानीय सरकार, विद्यालय तथा शिक्षक, अभिभावकदेखि विद्यार्थी स्वयंले आफ्नो मिहिनेत बढाउनुपर्छ ।विगतमा जस्तै यस वर्ष पनि गणित, विज्ञान, अंग्रेजी, सामाजिकमा सबैभन्दा धेरै छात्रछात्रा ‘ननग्रेडेड’ भएका छन् । गणितमा मात्रै १ लाख २८ हजार २ सय १५ जना ‘ननग्रेडेड’ छन् । त्यस्तै, अंग्रेजीमा ८० हजार ६ सय ७२, विज्ञान तथा प्रविधिमा ७९ हजार २ सय ७१, सामाजिकमा ५३ हजार १ सय ८६ विद्यार्थी ‘ननग्रेडेड’ भएका छन् । सामुदायिक विद्यालयमा वर्षौंदेखि गणित, विज्ञान, अंग्रेजीलगायत विषयका शिक्षक अभावको समस्या छ ।२०५७ सालदेखि नै सामुदायिक विद्यालयमा एउटै पनि स्थायी दरबन्दी थप गरिएको छैन । भएका शिक्षकसमेत आफ्नो सेवासुविधाका लागि आन्दोलनरत मनस्थितिमा बस्नुपरेको देखिएको छ । ७० प्रतिशत विद्यार्थी पढ्ने सामुदायिक विद्यालयको पठनपाठनमा सुधार गर्दा मात्रै एसईईको समग्र नतिजा र विषयगत उपलब्धिमा सुधार आउनेछ । त्यसका लागि विषयगत शिक्षकको दरबन्दी, शिक्षकको सेवासुविधा, विद्यालयको भौतिक–शैक्षिक वातावरणमा सुधार, पाठ्यक्रम–पाठ्यपुस्तकलाई विद्यार्थीमैत्री बनाउन पहल गर्नुपर्छ ।यतिबेला संघीयदेखि स्थानीय सरकारले दुई विषयलाई केन्द्रमा राखेर काम गर्नुपर्छ । पहिलो, आगामी वर्षको नतिजामा थप सुधार । किनकि, कहिले आधा र कहिले एकतिहाइ विद्यार्थी असफलताको भार बोक्न अभिशप्त शिक्षा प्रणालीले मुलुकलाई कुनै शैक्षिक उज्यालो दिन सक्दैन ।दोस्रो, ‘ननग्रेडेड’ एकतिहाइ विद्यार्थीको व्यवस्थापन । मौका परीक्षामा समेत अनुत्तीर्ण हुने र मौका परीक्षासमेत दिन नपाउने विद्यार्थीको भविष्यको सुनिश्चिततासमेत सरकारको दायित्वमै पर्छ । एसईईमा ‘ननग्रेडेड’ विद्यार्थीले समेत सीटीईभीटीको १८ महिने प्रि–डिप्लोमा कोर्स पढ्न पाउँछन् । यद्यपि यो सबैको पहुँचमा छैन । सरकारले सीप र ज्ञान सिकाइका नियमित र वैकल्पिक माध्यमलाई बलियो बनाउनुपर्छ ।समग्र नतिजामा सुधार देखिए पनि यसको गुणस्तर र दिगोपनामाथि यतिबेला प्रश्न उठिरहेको छ । खासगरी प्रधानमन्त्रीले ७० प्रतिशत विद्यार्थी उत्तीर्ण हुने गरी तयारी गरिएको भनेर गरेका सार्वजनिक प्रतिबद्धताको अनुमोदनका लागि परीक्षा प्रणालीकै गुणस्तरमा सम्झौता गरिएको हुन सक्ने आशंका व्यक्त भएका छन् ।किनकि, प्रधानमन्त्रीको घोषणाअनुसार राष्ट्रियस्तरमै अभियानकै रूपमा शैक्षिक सुधारका लागि प्रयत्न भएका वा त्यस किसिमको ठोस कार्यक्रमहरू सञ्चालन भइरहेका विषय सार्वजनिक भएका थिएनन् । यद्यपि, नतिजाको एउटा तथ्यांक प्राप्त भइसकेको छ । आगामी दिनमा अहिलेको नतिजामा संख्यात्मक र गुणात्मक रूपमा अझै सुधार ल्याउनका लागि सरोकारवाला थप प्रयत्नशील बन्नुपर्छ ।विद्यालय शिक्षा कक्षा १२ मा टुंगिन्छ । त्यसअघि कक्षा १० का विद्यार्थीलाई राष्ट्रव्यापी रूपमा लिइँदै आइएको परीक्षाले हाम्रा शैक्षिक मुद्दाहरूलाई एक पटक बहसमा ल्याउने गरेको छ । कमीकमजोरी र सुधारको वकालत हुने गरेको छ । त्यसका लागि विगतमा दशकौंसम्म सञ्चालित एसएलसीको विरासतले पनि भूमिका खेलेको छ । तैपनि एसईई विद्यार्थीका निम्ति सर्वस्व पनि होइन, कामै नलाग्ने शैक्षिक तह पनि होइन ।जुनसुकै परीक्षामा राम्रो नतिजा हासिल गर्नु सुखद् उपलब्धि नै हो । त्यसले जीवनमा उत्साह नै थप्नेछ । एसईईमा राम्रो नतिजा प्राप्त विद्यार्थीले आगामी तह र जीवनका सबै परीक्षामा उस्तै उत्साहबर्द्धक नतिजा ल्याउन प्रयत्नशील बन्नुपर्छ । अर्कोतर्फ, जो विद्यार्थी एसईईमा ‘ननग्रेडेड’ भएका छन्, उनीहरूले पनि बुझ्नुपर्छ, यो परीक्षा नै सर्वस्व होइन । पहिलो त, एसईई पनि पुनः पढेर ‘ग्रेड’ बढाउने अवसर यसै वर्ष वा अर्को वर्ष प्राप्त हुने नै छ ।अर्कोतर्फ, एक पटक र एउटा क्षेत्रमा असफलता बेहोर्नु भनेको सधैं र सबै क्षेत्रमा असफलता बेहोर्नु पक्कै होइन । निराश नभईकन एक पटकको असफलतालाई सिकाइका रूपमा लिएर अघि बढ्न सक्दा अनेकौं क्षेत्रमा सफलता प्राप्त हुन सक्छ । एसईईमा सामेल विद्यार्थी किशोरावस्थाको हुने र बढी भावनात्मक स्वभावका हुने भएकाले शिक्षक तथा अभिभावकले सकारात्मक ऊर्जा दिँदै मानसिक रूपमा सबल बनाउनुपर्छ ।"
झन् कठोर बन्दै डेंगी,"नेपालमा पहिलोपटक डेंगी संक्रमण सन् २००४ मा देखिएपनि संक्रमण फैलिएको र निरन्तर देखिएको २००६ पछि हो। फोहरमैलाको अव्यवस्था, बसोवास अव्यवस्थित, अविरल वर्षा र वातावरण विनाश आदि लामखुट्टे बढ्नुका सहायक कारक हुन्।विज्ञहरूका अनुसार जलवायु परिवर्तनका कारण संसारका विभिन्न क्षेत्रमा प्रत्येक वर्ष २१ फिट माथि डेंगी गराउने लामखुट्टे सर्दैछ।न्युनतम तापक्रम १ डिग्री मात्रै बढ्दा पनि २७ प्रतिशत रोग बढ्छ। तापक्रम बढ्दा वृद्धि विकास चाँडो, थप संक्रामक, जीवनचक्र छिटो हुने र लामो समय बाँच्ने मौका लामखुट्टेलाई मिलेको छ।विश्व स्वास्थ्य संगठनले डेंगीबाट १ सय २८ देशका करिब ३ अर्ब ९७ करोड जनसंख्या जोखिममा छन् । हरेक वर्ष ५ देखि १० करोड बढीमा संक्रमण हुने र ५ लाख बढीमा कडा प्रकृतिको भई २२ हजार बालवालिका तथा २४ हजार मानिसको मृत्यृ हुने गरेको बताएको छ । नेपालमा सन् २००४ मा १ जनामा देखिएको डेंगी सन २००५ मा देखिएन।सन् २००६ देखि निरन्तर देखिँदै र मृत्यृ गराउँदै आएको छ । सन् २०१९ मा ६८ जिल्लामा फैलिई १७ हजार ९ सय ९२ जना संक्रमित र ६ जनाको मृत्यृ भएको थियो । नेपालमा हरेक २/३ वर्षको अन्तरालमा डेंगीले प्रकोपको रुप लिने गरेको छ । हरेक वर्ष जस्तै यस वर्ष पनि डेंगी संक्रमण असारदेखि बढ्दै गई भदौ र असोजमा उच्च हुने प्रक्षेपण मन्त्रालयको छ ।हिमालमा पनि फैलिँदै डेंगीगर्मी मौसम र तराईमा मात्र देखिने डेंगी बार्‍है महिना र उच्च हिमाली क्षेत्रमा पनि देखिन थालेको छ । चिसो मौसममा शून्यमा झर्ने डेंगी विगतका वर्षहरूमा जाडोमा पनि देखा परेपछि स्वास्थ्य प्रणालीमा चुनौती थप्दै गएको देखिन्छ । पश्चिम नेपालका हिमाली जिल्लाहरूमा गाऊँ गाऊँमा गाडी पुगेपछि जताततै लामखुट्टेको बिगबिगी छ ।दिन र रातीमा लामखुट्टेको टोकाईबाट दिक्क भएपछि मुगु,जुम्ला,कालिकोटमा डेंगीका बिरामीहरू थपिँदैछन् । पूर्वी पहाडी जिल्लाहरू पँचथर लगायतका जिल्लाहरूमा ज्वरो र डेंगीका बिरामीमा हरेक वर्ष बढोत्तरी भईरहेको देखिन्छ । काठमाडौं लगायतका सहरहरूको बढ्दो जनघनत्व र अब्यवस्थित सहरीकरण, बढ्दो तापक्रम, घरघरमा पानी जम्मा गर्नुपर्ने बाध्यता, वर्षा लामो समयसम्म र प्री—मनसुन, जलवायु परिवर्तन र बाटोको खाल्डाखुल्डी, टायर, कौसीमा पानी जम्मा हुँदा डेंगी बढ्दैछ ।डेंगी के हो ?फलेवी विषाणु समूहमा पर्ने डेंगी विषाणुको टाइप १, टाइप २, टाइप ३ र ४ भाईरसको तीब्र संक्रमणले डेंगी लाग्दछ । मांसपेशी र हड्डीमा निकै पिडा हुने भएकाले ब्रेकबोन वा लोकभाषामा ‘हाडतोड ज्वरो’ भनिन्छ । डेंगी रोग तीन दिन मै नरम हुँदै जाने भएकोले यसलाई तीनदिने ज्वरो पनि भनिन्छ। चार प्रकारको डेंगी विषाणुको संक्रमण पश्चात लक्षण नदेखाउने वा छुट्टाउन नसकिने ज्वरो, डेंगी ज्वरो (डी एफ ), डेंगी हेमोरेजिक ज्वरो (डि एच एफ ) सँगै रगतको प्लाज्मा बाहिरिएर हाइपोभोलिमक शक डेंगी शक सिन्ड्रोम (डिएसएस) प्रकारको हुन सक्छ ।बाहक- लामखुट्टेको स्मार्ट आनीबानीडेंगु विषाणुबाट संक्रमित लामखुट्टे एडिस एजिप्टी र एडिज अल्वोपिक्टसको टोकाइबाट संक्रमण लाग्दछ । तर अल्वोपिक्टसले एक टोकाईमा पेट भर्ने भएकाले यस्को टोकाईबाट त्यति रोग सर्दैन । कालो रंगको लामखुट्टेमा सेतों थोप्ला वा छिर्केमिर्के रंगको वा बाघ जस्तै टाटेपाटे लामखुट्टेले सार्दछ । हुर्कन ५ मिलि जमेको पानी र तापक्रम १६ देखि ४० डिग्री भए पुग्छ । दिऊसो सक्रिय र राती नआउने । आकार सानो,झट्ट नदेखिने र दिउँसोमा आउने भएकाले आवाज सुनिँदैन।प्याट्ट मार्दा रगत आउँदैन, कालो, फुस्रो धुलोजस्तो देखिन्छ । टोकेपछि शरिरमा चिलाएजस्तो हुने, मसिना विविरा आउने, केहिसमय नराम्ररी चिलाउने तथा कहिलेकाहिँ विविरा बढेर ठूला फोका पर्छन । सफा पानीमा बढ्ने, फुल पार्ने गर्छ । छतमा राखेको टयांकीको पानीमा समेत लामखुट्टे पाईन्छ । लामखुट्टे ३ हप्ता बाँच्ने र ट्रान्सभाईरलबाट संक्रमित लामखट्टेले फुलमा पनि भाईरस सार्दछ । प्रायः बिहान ७ देखि १० र साँझ ३ देखि ५ बजे बढी सक्रिय हुन्छन् ।दिउँसो मात्र टोक्ने यो लामखुट्टे अप्राकृतिक भाडा, घरभित्र जमेर बसेको पानी जस्तै एसी, कुलर, खानेपानीको ट्याङकी, फूलदानी, गमला, फालेको टायर, मिनरल वाटरको खाली बोतल जस्ता अप्ठ्यारा ठाउँमा पाइने गर्दछ । सबैभन्दा खतरनाक त टायर हो जहाँ हरेक पत्र–पत्र वा तह तहमा पानी जम्छ । सफा पानीमा बस्ने भएकाले यस लामखुट्टेलाई एसियन टाईगर वा भिआईपी लामखुट्टे पनि भनिन्छ । संक्रमित लामखुट्टेले पारेका फुलबाट उत्पन्न हुने सबै लामखुट्टे जीवनभर संक्रमित रहन्छन् । तर लामखुट्टे बिना मानिसबाट मानिसमा डेंगी सर्दैन ।लक्षणझण्डै ८० प्रतिशतमा गम्भिर लक्षण नदेखिने भएकाले अधिकांशमा संक्रमण भईसकेको र एकपटक संक्रमण भईसकेपछि तुरुन्तै पुन संक्रमण नहुने संभावना रहन्छ । शरीरमा भाइरस पसेको ५ देखि ८ दिनमा अल्छी लाग्ने, टाउको दुख्ने, आँखा पाक्ने, रुघाखोकी लाग्ने लक्षणहरू देखिन्छन् । ज्वरो, विमिरा र टाउको वा शरीर दुख्ने डेंगीका त्रिभुज हुन् ।एक्कासी चिसोको अनुभूतिकासाथ कम्पन हुने, उच्च ज्वरो आउने, तीव्र टाउको दुख्ने, आँखाको पछाडिको भाग दुख्ने, खुट्टा मांसपेशी, हाड, ढाड र जोर्नीहरू दुख्न थाल्छ । मुख्य लक्षण नै अत्यधिक शारिरिक पीडा हो । अधिकांश संक्रमितहरू लक्षण लिएर घरघरमा र आफ्नो दैनिकीमा निरन्तर कार्यक्षेत्रमा खटिरहेका छन् ।हरेक २० जना संक्रमितमध्ये १ जनालाई जटिलता हुनसक्ने र मृत्यृदर १ देखी २ प्रतिशत देखिन्छ । जेष्ठ नागरिक, दीर्घरोगी, गर्भवती, साना बच्चाहरू र दोहोरिएर भएको संक्रमणमा जटिल समस्या आउनसक्छ । डेंगी विषाणु संक्रमणको कडा रुपमा ज्वरो आएको एक सातासम्म निको नभई रक्तश्रावका लक्षण देखापर्दछन् जसलाई ‘डिएचएफ’ भनिन्छ ।रक्तश्राव भइ रक्तश्रावका धब्बा देखिने रगतको कमी भई अनुहार फुस्रो देखिने, पेट असाध्यै दुख्ने, पसिना आउने, पेट दुख्ने, ढाड दुख्ने, मुख निलो हुने, शरीरमा पानी जम्मा हुने, रगतमा अल्बुमिनको मात्रा घट्ने, दिसा कालो हुने र कलेजोमा असर पार्न सक्दछ ।जीवन्त तन्तुमा असर परी डिएसएस–शक हुनसक्छ । डेंगीका करिब ५ प्रतिशतमा रगतमा प्लाज्माको मात्रा कम हुने, पानीको मात्रा कम हुने र हाईपोभोलेमिक सक हुने संभावना रहन्छ र यस्तालाई अस्पतालमा भर्ना गर्नुपर्छ । डेंगीले बोनमेरो सप्रेसन गरेपछि टोटल काउन्ट तथा प्लेटलेटहरू घटाउँदै जान्छ । प्लेटलेट धेरै घटे चढाउनपर्ने भएकाले प्लेटलेट काउन्ट २ देखि ३ दिनमा हेरिरहनुपर्छ ।पहिलो भन्दा दोश्रा, तेश्रो पटक बढी जटिलडेगी पहिलोपटक र दोहोरिँदाको संक्रमण गर्ने भाईरस फरक प्रकारको हुने भएकाले बढी जटिल हुनेगर्छ । पहिले बनेको एन्टिबडीले काम नगर्ने र एन्टिबडीलाई भर्‍याङ बनाएर सजिलैसँग ईम्युन सिस्टमका कोषहरू प्रयोग गरी फैलिन्छ, खोप विकास तथा प्रभावकारी हुन सकेको छैन । सामान्य मानिसलाई धेरै जटिलता नहोला तर दीर्घरोगी तथा स्वास्थ्य जटिलता भएकाहरूलाई धेरै असर गर्नसक्छ ।खतराका चिन्ह तथा लक्षणतारन्तार बान्ता हुने, अत्यधिक पेटको दुखाई, नाक, गिजा वा शरिरका अन्य ठाउँबाट रगत बग्ने, दिसा, पिसाब वा बान्तामा रगत देखिने, आलस्य वा बेचैन, स्वासप्रस्वासमा तीब्रता वा कठिनाई उपरोक्त ५ लक्षण देखिए जटिलतातिर गईरहेको हनसक्ने भएकाले तुरुन्त अस्पताल जानुपर्दछ ।चिकित्सकले परीक्षण गर्दा पेट वा फोक्सोमा पानी जमेको, कलेजोको आकार सामान्यभन्दा २ सेमी बढी बढेको र रगतमा प्लेटलेटको संख्यामा तीब्र गिरावट आएको देखिन्छ । डेंगी ज्वरो घटेको २ दिन गम्भिर रहन्छ । कोभिड–१९ को मोडेल जस्तै डेंगी संक्रमित धेरै र केहि मात्र गम्भिर हुने भएकाले घरमै बसेर उपचार लिने तर जटिलताका लक्षणहरू देखिए तुरुन्तै अस्पताल जाने ब्यवस्था गर्न जरुरी छ ।पोष्ट डेंगी पनि त्यस्तैनेपालमा पनि डेंगी निको भईसकेकाहरूमा निन्द्रा नलाग्ने, मुटुको चाल बढ्ने, स–साना कुरामा झिँझो लाग्ने, रिगंटा लाग्ने, आँखाको गेडि दुख्ने, मानसिक समस्या, चिन्ता, काममा मन नलाग्ने, आत्तिने, छालामा बिमिरा, चिलाउने, कमजोरी, हाडजोर्नी तथा माशंपेसी दुखाई, खाना नरुच्ने, कपाल झर्ने लगायतका समस्या ६ महिना वा त्यो भन्दा बढी समयसम्म देखिएका छन् ।संक्रमणपछि एक डेढ महिनासम्म छाला सुख्खा हुने,चिलाउने, बिमिरा देखिने हुनसक्छ र कपाल झर्ने समस्या विशेषत महिलामा अस्थायी रुपमा देखिने गरेको छ । त्यसो त रोग प्रतिरोधात्मक क्षमता कम भएका वा दीर्घरोगीमा असर लामो समयसम्म रहन्छ । १५ देखि २५ प्रतिशतमा पोष्ट डेंगी देखिने गरेको छ । अस्पताल भर्ना भएर निको भएकामा पोष्ट डेंगी सिन्ड्रोम बढी छ ।मेवाको पात खाएर बेहोसमेवाको पात खाएर रोग छिटो निको हुन्छ, प्लेटलेट घटन नदिने तथा घटेको पनि छिटो सामान्य बनाउने भन्ने सल्लाहले मेवाको पात खोजी सिलौटामा थिचेर पानीमा हाल्दै खाने चलनले थप जटिल र वेहोश बनेका धेरै बिरामी पाइन्छन्। मेवाको पात प्रयोग गरे लगत्तै पेट बाऊडिने, बटारिने,वाकवाक लाग्ने, बान्ता हुने गर्ने गरेक्लो अस्पताल पुगी परामर्श लिने पनि प्रशस्तै छन् । दिर्घकालमा कलेजो लगायतका अगंमा नकारात्मक असर देखाउँछ ।रोकथामडेंगी विषाणुको संक्रमणबाट हुने रोग भएकोले रामवाण औषधि हुँदैन । उपचार लक्षणको आधारमा गरिन्छ । क्लासिक डेंगु सामान्य प्रकारको हो र आँफै निको हुन्छ तथा मृत्यृको संभावना कमै हुन्छ । यदि डेंगी हेमोरेजिक ज्वरो वा डेंगी शक सिन्ड्रोम भएमा उचित उपचार नगरे मृत्यृ हुन्छ ।एस्प्रिन र ब्रुफिन जस्ता औषधि सेवन गर्नुहुँदैन । प्रशस्त मात्रामा तरल र झोलिलो कुरा खान दिएर वास्तविक र छिट्टै उपचार गर्दा लक्षणमा कमी आउनुका साथै रोगका जटिलता र हुने मृत्युलाई दश प्रतिशतभन्दा कम गर्न सकिन्छ । डेंगीको खोप विकसित देशमा उपलब्ध भएपनि हामीकहाँ छैन । खोपले डेंगीको जटिलता ९० प्रतिशतले कम,अस्पताल भर्ना ८० प्रतिशतले कम र लक्षण ५० प्रतिशतले कम हुने देखिएको छ ।सरकारले स्पष्ट वार्षिक कार्ययोजना बनाई लागु गरेको छ । ७७ वटै जिल्लामा कार्यान्वयनका लागि पठाईसकेको छ । कार्ययोजनामा भेक्टर नियन्त्रण,लामखुट्टेको वृद्धि विकास कसरी रोक्ने, उपचार के–के गर्ने, स्थानीय तहको भूमिका, रेडक्रसको भूमिका,बढी जोखिम भएका ९२ स्थानीय तहमा एक्सन प्लानसहित विशेष सर्कुलर छ ।रोकथाम तथा नियन्त्रण गर्न हरेक साता सबै सरकारी, नीजि तथा सार्वजनिक कार्यालयहरूले आफनो हाताभित्र र वरपर सबै कर्मचारी सहभागी भई सरसफाई अभियान अनिवार्य सञ्चालन गर्नुपर्छ । जाली भएका ढोका झयाल, झुलको प्रयोग, पुरा बाहुला भएको लुगा अनिवार्य लगाउने, लामखुट्टेको वृद्धि विकास रोक्ने र टोकाईबाट जोगिन सबै उपाय अपनाउनुपर्छ ।अन्त्यमा,आफूलाई नपरी नचेत्ने नागरिकको बानीले ठूलो समस्या निम्त्याईरहेको छ । सबैको प्रयासले मात्र डेंगी नियन्त्रण गर्न सकिने भएकाले सर्वसाधारण र सरोकारवालाहरू सबैको टायर रिसाईकल, साप्ताहिक सुख्खा दिन अभियान, सामाजिक सञ्जाल तथा मोबाईल एप्सको प्रयोग, लार्भानाशक जैविक औषधि तथा रसायनको प्रयोग र रोगको चरण थाहा पाउन रंग कोडको प्रयोग, समुदायमा निगरानीमा सहभागिता, सहजीकरण एवं समन्वयको जरुरत छ । डेंगी नष्ट घरबाटै भन्दै अभियान चलाउनपर्छ । डेंगी रोक्न स्थानीय सरकारको अहं भूमिका छ । राजनीतिक दल पनि कार्यकर्ता परिचालन गर्न क्रियाशिलता देखाउनुपर्छ ।"
ऋणले जन्माएको अर्थतन्त्रको दुश्चक्र,"कुल गार्हस्थ्य उत्पादनको अनुपातमा ऋण बढ्दै जानु, भुक्तानीको दायित्व अकासिनु ले नेपालको अर्थतन्त्रमा संकट ल्याएको छ । खर्चको गुणात्मकता, ऋण वृद्धिको गति, राजस्व संकलन गर्ने सरकारी क्षमता र जोखिम व्यवस्थापन गर्ने कलामा नै मुलुकको अर्थतन्त्रको भविष्य निर्भर हुन्छ ।ऐतिहासिक तथ्यले साबित गरेको छ, सार्वजनिक खर्च यदि स्वास्थ्य, शिक्षा, यातायात र सञ्चार क्षेत्रमा गरियो भने अर्थतन्त्रमा सकारात्मक असर पर्छ । प्रायोगिक प्रमाणले देखाउँछ, सार्वजनिक खर्चमा १ प्रतिशतको वृद्धि गर्दा जीडीपी मा ०.४७ प्रतिशतको वृद्धिको सम्भावना हुन्छ । जहाँ चालु र विकास खर्चले आर्थिक वृद्धिमा योगदान पुर्‍याउँछन् । तर जब सरकारको अधिकांश खर्च ऋण भुक्तानीमा जान्छ, यी कुराको कुनै अर्थ रहन्न ।नेपालमा अर्थतन्त्रको आकार सानो भएकाले पनि ऋणको भार बहन गर्न कठिन भएको छ । किनकि हाम्रो वित्तीय स्पेस सानो भएकाले अर्थतन्त्रको बाह्य र आन्तरिक झट्का सहन सकिएको छैन । भएभरको ऋण साँवा र ब्याज तिर्न खर्च गरेपछि अवसर लागत (अपरचुनिटी कस्ट) बढेर उपभोग, लगानी र आर्थिक वृद्धिमा छुट्याइएका कार्यक्रम अलपत्र पर्ने गरेका छन् ।युद्धको प्रभावमध्यपूर्वको युद्धले नेपालको विप्रेषण प्रवाहमा धक्का पुर्‍याउने ठूलो सम्भावना छ । कतिपय मुलुकमा श्रमिकको प्रस्थान रोकिने, सुरक्षाका कारण नियमित घण्टाभन्दा कम कामको अवसर पाउने र नेपाल फर्कन चाहनेहरू फर्किनसमेत सुरु गरेकाले आम्दानीको स्रोत खुम्चिने संकेत देखापरिसक्यो । यसरी विदेशबाट आउने नियमित स्रोत तलमाथि भएमा नेपालका धेरै घरगृहस्थी आर्थिक संकटमा पर्ने डर हुन्छ ।नेपालले झन्डै ७० प्रतिशत अति आवश्यकीय उपभोग्य वस्तु आयात गर्छ । आपूर्ति प्रणालीमा व्यवधान त छँदै छ । त्यसमाथि इरान मुख्य ओपेक राष्ट्र भएकाले ‘बमबार्डिंङ’ का कारण आणविक सुरक्षा खल्बलिएर हाल युद्धविराम घोषणा गरेपछि पनि तेलमा प्रत्येक दिन आपूर्तिमा ५ प्रतिशतको गिरावट आयो । भारतले प्रयोग गर्ने महत्त्वपूर्ण मार्ग असुरक्षित भएकाले यसको असर नेपाल आउने मूल्यमा नपर्ने हुनै सक्दैन ।समुद्री च्यानल स्ट्रेट अफ हर्मुज ओमन, इरान र युनाइटेड अरब एमिरेट्सको बेसिन देश हुन् । जहाँबाट विश्वको २० प्रतिशत तेल आपूर्ति गरिन्छ । युद्धले पुनः गति लिएमा यो च्यानलबाट हुने आपूर्ति विश्वसनीय हुन्न । थोरै समयको अस्तव्यस्तताले त दक्षिण एसिया व्यापार र ऊर्जा सुरक्षामा असर पर्नुका साथै विश्वव्यापी रूपमा यातायात र खाद्यान्नमा मूल्य अभिवृद्धि महसुस गरियो ।अधिक तरलता, न्यून मागनेपालको अहिलेको बैंकिङ प्रणालीमा झन्डै ७ खर्ब रकम बचत छ । मुद्रास्फीति नियन्त्रण गर्न नेपाल राष्ट्र बैंकले अहिलेसम्म पटक–पटक गरी २.५ खर्ब रुपैयाँ प्रशोचन गरिसक्यो । विप्रेषण अकासिएर १० महिनामा करिब १३ खर्ब ५६ अर्ब ६१ करोड रुपैयाँको हाराहारीमा पुगिसक्यो । यो भनेको गत वर्षको अनुपातमा वैदेशिक पुँजी बचत पनि करिब २६ खर्ब पुगेको छ । जसले झन्डै १५ महिनाको वस्तु आयात गर्न सजिलै पुग्छ ।तर राजनीतिक तथा नीतिगत अस्थिरताले गर्दा सरकारको उद्घोषित प्रतिबद्धतामा समेत निजी क्षेत्र विश्वस्त हुन नसकेकाले उनीहरू दीर्घकालीन लगानीमा भन्दा पनि व्यवसायलाई टिकाउन फाट्टफुट्ट ऋणको मागमै अलमलिएको देखिन्छ । उपभोग अथवा १३.२७ प्रतिशत बढी हो । तर पनि लगानीका लागि मागमा आएको संकुचनमा सुधार छैन । यति धेरै संकुचन आउनु दिगो अर्थतन्त्र निर्माणका लागि राम्रो हैन । उपलब्ध कोषको वास्तविक अर्थ व्यवस्थासँग सम्बन्धविच्छेद हुनु हो । प्रचूर तरलतालाई कसरी घट्दो मागसँग आबद्ध गर्ने ?हामीसँग चालु खाता सटही हुन सक्छ । तर पुँजीगत खाता सटहीको सुविधा नभएकाले वैदेशिक पुँजी स्थानीय मुद्रामा रूपान्तरण हुने गरेको छ । तरलता बढी भए तापनि माग घट्दा बैंकले ऋण प्रवाह गर्नुभन्दा सरकारी सेक्युरिटी खरिद गर्नु लाभप्रद भएको महसुस गर्ने गरेका छन् । सरकारले कानुनी प्रावधानबाट विशेष प्रोत्साहन दिएर उद्योगी तथा लगानीकर्तालाई उत्पादनशील क्षेत्रमा लगानी गर्न प्रोत्साहित गर्न सकेको छैन ।बढ्दो भ्रष्टाचार, भाषणमा थन्किएको सुशासन, जनताको मनले स्वीकार्न नसकेका कतिपय विवादास्पद निर्णयहरूले गर्दा अहिले जनताको सरकारप्रति गम्भीर अविश्वास देखिएको छ । विकासका यस्ता दुर्भाग्यपूर्ण चक्र यथास्थितिमा रहे निकट भविष्यमै सरकारले पहिले नै निर्णय गरिसकेका अति आवश्यकीय सेवाहरूमा व्यवधान आउन सक्ने बलियो सम्भावना रहन्छ ।बढ्दो परनिर्भरताआर्थिक वर्ष २०८२/८३ मा गत वर्षभन्दा ४.६ प्रतिशत बढी राखेर बनाइएको १९ खर्ब ६४ अर्ब २१ करोडको बजेटमा ६०.१ प्रतिशत चालु खर्च, २१ प्रतिशत पुँजीगत खर्च र वित्तीय व्यवस्थापनमा १९ प्रतिशत छ । यसको कार्यान्वयनका लागि वैदेशिक ऋण २ खर्ब ३३ अर्ब (११.८७ प्रतिशत) आन्तरिक ऋण ३ खर्ब ६२ अर्ब (१८.४४ प्रतिशत) र वैदेशिक अनुदान ५३ अर्ब (२.७० प्रतिशत) अनुमान गरिएको छ । अरूको भरोसामा टिकिराखेको अर्थतन्त्र आशा गरेअनुरूप संकलन गर्न नसकिएमा राजनीतिक अवस्था झन् भयावह हुन सक्छ ।हाम्रो अर्थतन्त्रले छुट्याइएको स्रोतबाहेक अहिले पनि झन्डै ५ खर्ब ९५ अर्ब ६६ करोडको वित्तीय घाटा बोकिरहेको छ । केही गरी तीनवटै सम्भावित स्रोतबाट रकम उठे पनि यसले कुल आवश्यकताको ३३ प्रतिशत मात्र हाम्रो अनुमानित खर्च धान्न सक्छ । स्रोतको यस्तो अनिश्चित अवस्थामा पनि हामीलाई पुँजी निर्माण हुन सक्ने क्षेत्रमा विनियोजन घटाएर चालु खर्चका लागि ६०.१ प्रतिशत प्रावधान राख्नुपरेको छ । भएकै स्रोतलाई विस्तार गरेर वैकल्पिक स्रोत जुटाउन दशकौंदेखि सयौं सिफारिसहरू तथा दर्जनौं आयोगका प्रतिवेदन सरकारले कार्यान्वयनमा ल्याउने प्रतिबद्धता व्यक्त गरे पनि हाम्रो अनुभवमा यो विरोधीको मुखमा बुझो राख्ने र कार्यान्वयनमा उदासीन रहने नीति अपनाएको देखिन्छ । अक्सर जुन सिफारिस सरकारको प्राथमिकता र रुचिभित्र पर्न जान्छ, त्यही सिफारिस नीतिमा सम्बोधन हुने गरेको छ ।हामी ‘पुँजी छ, पुँजी छैन’ को स्थितिमा छौं । आवश्यकता र स्रोतबीचको खाडल दिनानुदिन बढेर ऋणको उचालिएको छ । ऋण भुक्तानी राज्यको अनिवार्य दायित्व हो । यिनै कारण कैयौं महत्त्वपूर्ण क्षेत्रका लागि हामीले छुट्याउने गरेको रकम बजेटमा विनियोजन गर्न सकेका छैनौं । भौतिक पूर्वाधार, स्वास्थ्य, शिक्षा, लगानीमा खर्च गर्नुपर्ने राजस्वको महत्त्वपूर्ण अंश ऋण तिर्न छुट्याउनुपरेको छ । ऋणको भारले अर्थतन्त्रमा वित्तीय दबाब बढाई भविष्यमा हुन सक्ने सामाजिक, आर्थिक, राजनीतिक संकटलाई इंगित गरेको छ । किनकि यसले सम्भावित लगानीकर्ताको विश्वास डगमगाउने, ऋणको लागत बढाउने र नेपालको दीर्घकालीन दिगो आर्थिक विकासको सपनालाई कमजोर तुल्याउने खतरा बढाएको छ ।विकल्पऋणको बढ्दो दायित्व आज नेपालमा निको नहुने रोग भएको छ । राजस्व अनुपातमा ऋणको लागत निरन्तर वृद्धि हुँदै गएमा मुलुक ऋणको पासोमा पर्छ । त्यसैले नयाँ दायित्व पूर्ति गर्न पनि थप सापटीको आवश्यकता पर्छ । आफ्नो सामर्थ्यभन्दा बढी, अकासिँदै गएको ऋण नियन्त्रण गर्न नसके यसले सम्भावित वित्तीय संकटको दुष्ट चक्र (भिसस साइकल) निर्माण गरी असफल राष्ट्रहरूको अर्थतन्त्रजस्तै अस्थिर बनाइदिने डर छ ।सन् २०२५ मध्य मार्चसम्म सार्वजनिक ऋण कुल गार्हस्थ्य उत्पादनको ४६.९१ प्रतिशत पुगिसक्यो । सन् २०२७ सम्म ५० प्रतिशत पुग्न सक्ने अनुमान ट्रेडिङ इकोनोमिक्सको छ । स्रोतको आवश्यकता बढ्दै जानु र सार्वजनिक ऋण थोरै समयभित्र नै ४२–४७ प्रतिशतको हाराहारीमा पुग्नुले अब बढ्दै गएको ऋण भुक्तानीका लागि मुलुक सक्षम हुन सक्ने दिन सकिएजस्तै छ ।त्यसैले अरू मुलुकमा वैदेशिक ऋण–जीडीपीको अनुपातमा हाम्रो ऋणभन्दा बढी रहेको उदाहरण दिएर हामीसँग अझै ‘फिस्कल स्पेस’ बाँकी छ भन्नु अर्थतन्त्रमा ठूलो जोखिम निम्त्याउनु हो । किनभने हामीले आर्थिक वृद्धि र यसको स्थायित्वका लागि आवश्यक रणनीतिक वित्तीय अनुशासन कायम गर्न दूरगामी नीति तर्जुमा गर्न सकेका छैनौं । गरिने खर्च, लिइने ऋण र उपयुक्त कर नीतिमा विश्वव्यापी रूपमा सफलतापूर्वक लागू भएका परियोजनाको अध्ययन र कार्यान्वयन गर्ने तौरतरिकालाई पनि अंगीकार गर्नु जरुरी छ ।विकासोन्मुख राष्ट्र जसले उच्च ऋण–जीडीपी हुँदा पनि राम्रै गरेका छन् । तिनले ऋणको रकम प्रभावकारीपूर्ण लगानी गरेर बाह्य अर्थतन्त्रले दिएको झट्कालाई समेत व्यवस्थापन गर्न सकेका छन् । श्रीलंका र पाकिस्तानको समस्या पनि नेपालको जस्तै छ । अर्थात् अप्रभावकारी खर्च, वित्तीय अव्यवस्था र बाह्य झट्काले उब्जाएको जोखिम नियन्त्रण गर्न नसक्नु ।नेपाल सन् २०२६ मा अति कम विकसित राष्ट्रबाट माथि उठेपछि सहुलियतपूर्ण ऋणबाट वञ्चित हुन्छ । त्यसैले ऋणको जालोमा एक्कासि नपर्न क्रमिक रूपमा सतर्कतापूर्वक व्यावसायिक ऋणतिर जाने तयारी गर्नुपर्छ । यसका साथै पाकिस्तानको सार्वजनिक संस्थाको अप्रभावकारिता र श्रीलंकाको चुनावअघि पारदर्शितामा देखिएको असफलताबाट पाठ सिक्नुपर्छ । डलरको तुलनामा हाम्रो मुद्रा अवमूल्यन भएकाले ऋणको भार बढ्दै गएको छ । समस्या थपिनुमा त झन् कतिपय परियोजनामा दाताले ऋणीको ऋणतिर्न सक्ने क्षमता कति छ भनेर राम्रो मूल्यांकनै नगरी ऋण स्वीकृत गर्ने गरिएकाले पनि हाम्रो ऋणमाथि ऋण बढ्दै छ । त्यस्तै बजेटमा प्रावधान नै नगरिएको तजबिजमा गरिने खर्च र अनुपयुक्त परियोजना तर्जुमा इत्यादिले ऋणको उपयोगितामा धेरै समस्या छ । ऋण व्यवस्थापन नीतिअनुसार विनिमय दरको जोखिम व्यवस्थापन गरेर धेरै मुलुकसँग द्विपक्षीय समझदारी कायम गरी कम ब्याज दरमा सहुलियत पूर्ण ऋण लिने प्रयास गर्नु आवश्यक छ ।नयाँ ऋणमा आकर्षित नभएर भौतिक पूर्वाधार, शिक्षा, स्वास्थ्य, र निर्यात प्रवर्द्धन उद्योगका लागि प्रत्यक्ष प्रभाव पार्ने र उपलब्धि मापन गर्न सकिने क्षेत्र जसले अर्थतन्त्रलाई दिगो विकास गराउने क्षमता राख्छ, त्यस्तो परियोजनाका लागि ऋण लिन सकिन्छ । यसो गर्दा प्रशासनिक खर्च बढ्ने तथा झूटो लोकप्रियताका लागि अनुत्पादक क्षेत्रमा ऋण लिने नीति छाड्नुपर्छ । हामी अहिले नै २६ खर्ब ७६ अर्ब ऋणमा डुबिसकेका छौं ।हामीले वित्तीय जोखिमका क्षेत्र र दायराको अनुमानित तथ्यांक अद्यावधिक गरी लागत राख्नु आवश्यक छ । नेपालमा सार्वजनिक संस्थाहरू जस्तै– नेपाल विद्युत् प्राधिकरण, नेपाल एयरलाइन्सलगायतका संस्थाहरूमा निवृत्त भएका कर्मचारीलाई दिनुपर्ने सुविधा, ग्यारेन्टी गरिएका क्रेडिट इत्यादिका लागि डिपोजिट एन्ड क्रेडिट ग्यारेन्टी फन्डमा मात्र ८६ प्रतिशत जति आकस्मिक दायित्वको रूपमा रकम छुट्याउन परेको छ । अन्तर्राष्ट्रिय मुद्राकोषका अनुसार सार्वजनिक संस्थाका लागि सरकारले ग्यारन्टी गरेको रकम ४६ अर्ब पुगिसकेको छ ।मुद्रा उतार–चढाब हुँदा बाह्य ऋणको जोखिम कति हुन सक्छ ? विश्लेषण आवश्यक छ । अर्थतन्त्रलाई बाह्य जोखिमबाट जोगाउन विनिमय दर अस्थिरताको सूचना अद्यावधि राख्नुपर्छ । कुल सार्वजनिक ऋणमा वैदेशिक मुद्राको भाग कति छ, छोटो र लामो अवधिको ऋणको अनुपात कति छ, यी सबै हामीसँग हुनुपर्ने आवश्यकीय सूचना हुन् । विभिन्न प्रयोजनका लागि लिइएका ऋणको अवधि कहिले सकिन्छ ? ब्याजदरमा हुन सक्ने घटबढ, र ऋणसम्बन्धी अन्य व्यापक डेटाबेस आवश्यक छ । त्यसैले ऋणको लागत सही रूपमा निर्क्यौल गर्न संवेदनशीलता विश्लेषण (सेन्सिटिभिटी एनालिसिस) र सिनारियो सिमुलेसन्स जरुरी छ र गर्नुपर्ने हुन्छ । धेरै मुलुकमा यस्ता संयन्त्रको कार्यान्वयन सामान्य भइसक्यो ।नेपालमा घर जग्गा कारोबार व्यापारिक गतिविधिमा गनिएको भए तापनि यसको कार्यान्वयनमा अझै कानुनी र नियामक फ्रेमवर्क जटिल भएकाले कम कर असुली भएको भेटिन्छ । कतिपय बहुराष्ट्रिय कम्पनीले १५ प्रतिशतको न्यूनतम करभन्दा पनि कम तिरेको भेटिन्छ । यो समस्याबाट धेरै हदसम्म मुक्त हुन ओईसीडी (अर्गनाइजेसन फर इकोनोमिक कोअपरेसन एन्ड डिभेलपमेन्ट) को अन्डरट्याक्स प्रोफिट्स रुल, जो संसारभरि प्रयोगमा ल्याइने गरेको छ ।हामीले पनि यस्तो सफल संयन्त्रलाई महत्त्व दिनु आवश्यक छ । जग्गाको मूल्यको तुलनामा ऋणको अनुपात र उधारो लिने व्यक्तिको आम्दानीअनुसार ऋण दिने गरिएकाले राष्ट्र बैंक ले आफ्नो नीतिमा पुनरावलोकन गर्नु जरुरी छ । त्यस्तै, सहकारी सञ्चालकहरूले बचतकर्ताको सम्पत्तिले घरजग्गा खरिदबिक्री गर्ने गरेकाले तरलताको अभाव देखिन्छ । सरकारले सहरी क्षेत्रमा गर्ने गरेको सम्पत्तिको मूल्यांकन बजार भाउभन्दा निकै कम छ । त्यसैले मूल्यांकनलाई बजार मूल्यसँग क्रमिक रूपमा गाँस्न सके पुँजीगत लाभ कर असुली वृद्धि हुन सक्छ ।डिजिटल उपकरणले घर जग्गाको व्यापारमा पारदर्शिता ल्याउने हुनाले यसको माध्यमबाट पुँजीगत लाभकरमा सुधार ल्याउन सकिन्छ । डिजिटल अर्थतन्त्र र सेवाअन्तर्गत विद्युतीय सेवा कर जस्तै– फेसबुक, भाइबरजस्ता मिडिया प्लेटफर्ममा लागू गरेर कर आम्दानी बढाउन सकिन्छ । व्यक्तिको सम्पत्ति, लगानी, तरलताबाट सिर्जित सम्पूर्ण सम्पत्तिमा प्रगतिशील कुल सम्पत्ति कर लागू गर्न सके आम्दानी बढेर सम्पत्तिको असमानतालाई सम्बोधन गर्न सकिन्छ ।त्यस्तै संघ, प्रदेश र स्थानीय सरकारबीच घरभाडा कर उठाउने प्रस्ट नियम बनाउन सके अहिलेसम्म नसकिएको कर संकलन बढ्न सक्छ । उदाहरणका लागि धेरै सेवा प्रदायक व्यक्ति अथवा संस्था अझ पनि करको जालोमा छुटेका छन् । उच्च सीप भएका व्यवसायीहरू जस्तै– कानुनविद्, डाक्टर र इन्जिनियरहरूको लागत राखेर कर असुल गर्न सके राजस्व संकलनमा थप सुधार आउन सक्छ । यसको अलावा भ्याट संकलनमा पनि डिजिटल प्रविधिद्वारा सेवा क्षेत्रमा संलग्न तर छुटेका निजी अस्पताल, लेखा परीक्षण, कानुनी सल्लाह प्रदायक र खुद्रा व्यापारमा पनि कर संकलन आवश्यक छ ।"
विपद् व्यवस्थापनमा स्थानीय तह,"विपद् जोखिमका दृष्टिले नेपाल अग्रस्थानमा पर्ने मुलुक हो । अधिक धनजन क्षति पुर्‍याउने विपद्मध्ये मनसुनसँग जोडिएका धेरै छन् र अहिले मनसुन सुरु भइसकेकाले उच्च सतर्कता आवश्यक छ ।आफ्नो सरहदभित्र विपद्का जोखिम पहिचान गरी तीसँग जुध्नका लागि प्रतिकार्य योजना बनाउने संवैधानिक अधिकार स्थानीय तहसँग छ । सोहीअनुरूप तिनले विपद् व्यवस्थापनका लागि कानुन बनाई गतिविधि पनि गरिरहेका छन् ।विपद्मा सबैभन्दा पहिला नागरिकसँग जोडिने स्थानीय सरकार नै हो । तथापि यससँग स्रोत र क्षमता सीमित हुनाले विपद् व्यवस्थापन जटिल बनेको छ । डेमोक्रेसी रिसोर्स सेन्टर नेपालले गत वर्ष २४ स्थानीय तहमा गरेको एक अध्ययनले पनि यस्तै तथ्य सार्वजनिक गरेको थियो ।नेपालमा विपद् व्यवस्थापन खासै प्राथमिकतामा छैन । साधनस्रोतको अभाव त्यसको एक कारण हो । तर, अन्य केही संरचनागत समस्या पनि छन् ।विपद्को जोखिम कम गर्न सकिन्छ भन्ने तथ्य नै नेपाली सन्दर्भमा राम्ररी स्थापित भइसकेको छैन । विपद् आइहाले राहत दिने नत्र त्यसबारे धेरै चासो र चिन्ता नलिने भन्ने सोच स्थानीय सरकारको नेतृत्त्व तहमा पनि हाबी छ । अर्कातिर, नेपालमा भौतिक पूर्वाधार निर्माणलाई नै ‘विकास’ को पर्याय मान्ने गरिएको छ । त्यसमा बजेट विनियोजन गर्दा बहुआयामिक फाइदासमेत हुने भएकाले प्राथमिकता सूचीको अग्रभाग त्यसैले ओगट्छ । अनि विपद् व्यवस्थापनजस्ता नरम विषयले बजेट र कार्यक्रम दुवै कम पाउँछन् ।स्थानीय तहमा स्वास्थ्य, कृषि, पशु या शिक्षाझैं विपद् व्यवस्थापनले बेग्लै शाखाको मान्यता पाएको छैन । यसलाई अन्य शाखासँगै जोडेर उपशाखा बनाइएको छ । कतिपय पालिकामा त त्यो पनि नभई अन्य जिम्मेवारी बहन गरेको कोही एक व्यक्तिलाई विपद् व्यवस्थापन फोकल पर्सन तोकी अतिरिक्त जिम्मेवारी दिएको पाइयो । जस्तै– मकवानपुरको इन्द्रसरोवर गाउँपालिकामा सूचना तथा सञ्चार प्रविधि अधिकृतलाई त्यस्तो जिम्मेवारी दिइएको थियो ।विपद् व्यवस्थापन कोषस्थानीय तहले विपद् व्यवस्थापन कोष सञ्चालन कार्यविधि बनाएका छन् र बर्सेनि निश्चित बजेट छुट्याई विपद्मा चाहिँदा खर्च गर्ने गरेका छन् । केही पालिकाले भने त्यस्तो कोषबाहेक विपद्सम्बन्धी अन्य कार्यक्रम पनि राखेको पाइयो । तिनले विपद् पूर्वतयारी, आपत्कालीन उद्धार, राहत तथा पुनःस्थापनाका साथै विपद्मा परी मृत्यु भएमा परिवारका सदस्यलाई आर्थिक राहत दिने गरेका छन् । केही स्थानीय तहले विपद् व्यवस्थापन कोषको रकमबाटै दीर्घरोगीका लागि आर्थिक सहायता दिने, महामारीका कारण कृषि तथा पशुपन्छी क्षति भएमा राहत दिने गरेको पनि पाइयो ।कोष सञ्चालन प्रक्रियाले पारदर्शिता र सुशासन निःसन्देह सुनिश्चित गर्नै पर्छ । तर त्यो प्रक्रिया ज्यादा झन्झटिलो पनि हुनु हुँदैन । विपद्मा द्रुत गतिमा हुनुपर्ने उद्धार तथा राहत वितरण नीतिनियम पूरा गर्ने नाममा ढिलाइ हुँदा मुस्ताङको कागबेनीमा २०८० सालको वर्षायामका बाढीपीडितले गाउँपालिकाको राहत समयमा पाएनन् । तर स्थानीय मुखियाको नेतृत्वमा गठित राहत तथा उद्धार समितिले गाउँपालिकाको कोषभन्दा धेरै रकम जम्मा गरी राहत र उद्धार छिटो गरेको थियो । नीति नियमको प्रक्रियाका कारणले कार्यान्वयनमा देखिएको ढिलासुस्तीले कानुनका अस्वाभाविक वा अव्यावहारिक प्रावधान र तिनको कार्यान्वयन गर्ने सरकारी संयन्त्रको कमजोर क्षमतालाई संकेत गर्छ ।विपद् व्यवस्थापनका तीन चरणमध्ये विपद् जोखिम पहिचान, नक्सांकन, विपद् जोखिम न्यूनीकरण, पूर्वतयारी आदि कर्म विपद्पूर्वका गतिविधि हुन् । उद्धार र राहतजस्ता प्रतिकार्य दोस्रो चरणका गतिविधिमा पर्छन् भने पुनर्निर्माण, पुनर्लाभ र पुनःस्थापना तेस्रो चरणका दीर्घकालीन गतिविधि हुन् । विपद् जोखिम न्यूनीकरण तथा व्यवस्थापन ऐन, २०७४ ले संघ, प्रदेश, जिल्ला र स्थानीय तहमा विपद् व्यवस्थापन समिति बनाउने प्रावधान राखेको छ । सोही ऐनको दफा १७ बमोजिम सबै स्थानीय तहमा स्थानीय विपद् व्यवस्थापन समिति गठन गरिएका छन् । केही पालिकामा वडा तहसम्म नै त्यस किसिमका समिति छन् ।तथापि विपद् आएपछि मात्रै ती समिति सक्रिय र अरू बेला निष्क्रिय हुने गरेको पाइयो । पालिकाहरूले विपद् जोखिमको आकलन गरी सोहीअनुसार प्रतिकार योजना पनि बनाउनुपर्ने हो । घरपझोङ, दोधारा चाँदनी, लालझाडी, चौरजहारी, धुर्कोट, तिलाठी कोइलाडी आदि पालिकामा विपद् जोखिम नक्सांकन गरी प्रतिकार योजना पनि बनाइएको पाइयो । यद्यपि धेरैजसो पालिकामा बजेट अभावले गर्दा पूर्वतयारी भने भएको थिएन । झापाको बुद्धशान्ति गाउँपालिकालगायत केही पालिकामा त विपद् सम्भावित क्षेत्रको नक्सांकन नै भएको थिएन ।तहगत सरकारको समन्वय अभावले विपद्को पूर्वतयारी गर्न कठिन भएको उदाहरण मुस्ताङका घरपझोङ र थासाङ गाउँपालिकामा भेटियो । बर्सेनि कालीगण्डकीले बाढी र पहिरो ल्याउने भएकाले ती गाउँपालिकाले नदीलाई जोखिमका कारण मानेका छन् । तर नदीबाट बालुवा, गिट्टी र गेगर झिकी नदीको बहाव मिलाउनुपर्नेमा संघीय सरकार मातहतको अन्नपूर्ण संरक्षण क्षेत्र आयोजनाको कार्यालयले त्यसो गर्न रोकेको छ । बग्दै आउने त्यस्ता नदीजन्य पदार्थका कारण बस्तीभन्दा माथि नदी सतह हुन थालेकाले जोखिम बढेको पाइयो ।सीमित साधन र स्रोतका बाबजुद स्थानीय सामग्रीको उपयोग गरी पालिकाले विपद् पूर्वतयारीका प्रशंसनीय काम गरेका उदाहरण पनि प्रशस्तै भेटिए । कञ्चनपुरको लालझाडी गाउँपालिकाले विपद्को सूचना दिने साइरन जडान र सूचना प्रवाह गर्ने व्यवस्था, विपद्सम्बन्धी तालिम तथा उद्धारका लागि चाहिने सामग्री सञ्चय गरेको पाइयो । विपद्को तयारीस्वरूप अन्य केही पालिकाले पनि आपत्कालमा चाहिने अत्यावश्यक उद्धार सामग्री जोहो गरेका थिए ।यद्यपि केही पालिकामा भने त्यस्ता केही मात्र सामग्री थिए भने कतिपयमा तिनको परिमाण अपर्याप्त थियो । सम्पन्न केही नगरपालिकासँग दमकलसमेत थियो । दमकल, बाढीको साइरन संयन्त्रजस्ता साधन खर्चिलो भए पनि खाँचो सबै पालिकालाई हुने भएकाले दुई या बढी पालिका मिलेर यस्ता साधन जोहो गर्नु उचित देखिन्छ । सप्तरीको सुरुंगा नगरपालिकाले छिमेकी खडक नगरपालिकासँग मिलेर दमकल चलाउने गरेको रहेछ ।सप्तरीमा खाँडो खोलामा बाढी आएमा खबर संकेत आउने प्रणाली तिलाठी कोइलाडी गाउँपालिकाको पहलमा जडान गरिएको छ । यसमा रूपनी गाउँपालिका र राजविराज नगरपालिका पनि संलग्न छन् । यसको सञ्चालनका लागि बनाइएको समितिमा तीनै पालिकाका प्रमुख थिए भने प्राविधिक सहयोग सबल नेपाल र इसिमोडले दिएका छन् । यसको खर्च व्यवस्थापन गर्न कोषमा तिलाठी कोइलाडी गाउँपालिकाले ५ लाख, राजविराजले २ लाख, सबल नेपालले २ लाख र इसिमोडले २ लाख रकम जम्मा गरेका छन् । पानीको सतह बढेमा अलार्म बज्ने र ह्वाट्सएप ग्रुपमार्फत तुरुन्त सूचना प्रसार गर्ने व्यवस्था पनि मिलाइएको छ ।विपद् व्यवस्थापनमा गैससको सहयोग उल्लेखनीय नै छ र आवश्यक पनि छ । यद्यपि तिनको सहयोग एकातिर अल्पकालीन हुन्छ भने तिनले विपद् व्यवस्थापनमा रैथाने ज्ञान र अभ्यासलाई बेवास्ता गर्ने सम्भावना पनि उत्तिकै रहन्छ । कतिपय पालिकामा पहिला कुनै संस्थाले बाढीको सूचना प्रणाली जडान गरिदिएको र संस्थाले छोडेपछि बिग्रेका र मर्मत नगरिएका पनि देखियो । त्यसैले विपद् व्यवस्थापनमा गैससको सहयोग र सक्रियता कम गरी पालिकाहरूले आफ्नै नीति, स्रोत र क्षमता विस्तार गरी कार्यक्रम अघि बढाउनु जरुरी छ ।विपद्पश्चातको मुख्य काम राहत र उद्धार हो । त्यसका लागि पीडितको पहिचान, स्तर निर्धारण, परिचयपत्र वितरण, अल्पकालीन राहत, दीर्घकालीन राहत आदिको काम प्रभावकारी ढंगले गर्नुपर्छ । राहत र उद्धारलाई व्यवस्थित गर्नका लागि अधिकांश पालिकाले कार्यविधि तयार पारेका छन् । सबै पालिकामा राहतको कार्यक्रम मूलतः आर्थिक सहयोग नै छ ।झापाको हल्दीबारी गाउँपालिकाले सख्त घाइतेलाई उपचार खर्चबापत् बढीमा ३० हजार रुपैयाँ, मृत्यु भएमा परिवारलाई बढीमा ५० हजार रुपैयाँसम्म राहतको व्यवस्था गरेको छ । यसैगरी, गुल्मीको रेसुंगा नगरपालिकामा विपद् व्यवस्थापन कार्यविधिअनुसार विपद्मा परी मृत्यु भएमा प्रतिव्यक्ति २५ हजार रुपैयाँ परिवारलाई उपलब्ध गराउने, घर पूर्ण नष्ट भएमा प्रतिपरिवार २० हजार रुपैयाँ, घर आंशिक वा गोठ पूर्ण क्षति भएमा प्रतिपरिवार मर्मतका लागि १० हजार रुपैयाँ र प्रकोपमा परी खाद्यान्न बाली नोक्सान भएमा क्षतिको प्रकृति हेरी बढीमा १० हजार रुपैयाँ प्रतिपरिवार राहत दिने व्यवस्था छ ।निष्कर्षप्राकृतिक प्रकोप भन्ने गरिएका यी विपद् कतिपय मानव सिर्जित छन् । भवन निर्माण आचारसंहिता कडाइका साथ लागू नभएकाले कमजोर आवास संरचना निर्माण गरिएका छन् । नदी किनारका सार्वजनिक स्थलमा समेत बस्ती बसेको छ । तिनले विपद्को जोखिम बढाएका छन् । स्थानीय सरकारले नै पूर्वाधार विकासका नाममा गरेका कतिपय क्रियाकलापले विपद्लाई निम्तो दिइरहेका छन् ।स्थानीय तहको प्राथमिकतामा विपद् व्यवस्थापन नपर्नु चिन्ताजनक कुरा हो । जोखिमबारे जानकारी हासिल गरी पूर्वतयारी गरेमा धनजनको क्षति न्यूनीकरण हुन्छ । यो यथार्थलाई स्थानीय तहको नेतृत्वले बेलैमा आत्मसात् गर्नु जरुरी छ ।–पराजुली डेमोक्रेसी रिसोर्स सेन्टरका कार्यकारी निर्देशक हुन् ।"
युग ब्युँझाउने योगमाया,"विसं. १९९८ असार २२ को मिर्मिरेमा असारको भाकामा उर्लिएको अरुण एक विस्मयकारी दृश्यको साक्षी बन्यो । सम्भवतः एउटा बस्ती नै रित्तियो होला । स्वतःस्फुर्त रूपमा निस्किएको एक लस्करले अरुणमा आफ्नो अन्तिम गन्तव्य फेला पार्‍यो अनि कसैले पनि फेला पार्न नसक्ने गरी अरुणले आफ्नो विशाल छातीमा ६८ जनालाई समाहित गर्‍यो ।यो घटनालाई त्यत्तिकै दबाइयो अनि लुकाइयो । तत्कालीन राजनीतिक सामाजिक वृत्तमा यसको चर्चा हुनसमेत दिइएन । यो घटनालाई लुकाउनुका पछाडि राणा शासकको अनुदार र सामन्ती सोच नै मुख्य थियो ।विसं. १९२४ मा भोजपुर मझुवाबेंसीको कट्टर ब्राह्मण परिवारमा जन्मिएकी योगमायाको सचेत चेष्टा र सत्प्रयासको चर्चा जति नै गरे पनि कमै हुन्छ । राणा शासनकालीन निरंकुश युग, जसमा नागरिकका हकअधिकार र राज्यको नागरिकप्रतिको दायित्व के हो भन्ने विषयमा बहस गर्नु जीवनको मोह त्याग्नुबराबर हुन्थ्यो, त्यस्तो समयमा योगमायाले देखाएको साहस तारिफयोग्य छ ।भ्रष्टाचार, लैंगिक असमानता, वर्गीय विभेद, छुवाछूत, दमन, शोषण र उत्पीडनका विरुद्ध सुशासन, सहअस्तिव, समानता, वर्ग र शोषणरहित समाजका लागि आवाज बुलन्द पार्ने र शासकलाई नागरिकको इच्छाबमोजिम न्यायपूर्ण शासन गर्न सुझाउने योगमाया तत्कालीन समाजले परिकल्पना र परिभाषित गर्ने नारी पात्रको परिधिमा अटाउने व्यक्तित्व नै थिइनन् ।बालविवाह अनि शरीर र मनले धान्न नसक्ने बुहार्तनको तिक्त अनुभवसँगै आफ्नो जन्म र कर्मघर दुवैबाट अपहेलित र उपेक्षित हुन पुगेपछि उनी देशै छोडेर भारतको असम पुगिन् । उतै उनले पुनः विवाह गरिन्् । केही वर्षपछि गृहस्थी जीवन नै त्यागी आफ्नी छोरीसहित पुनः माइती गाउँ फिर्ता भइन् तर यसपटकको उनको फिर्ती पुनः फर्किनुका लागि थिएन ।सम्भावित लाञ्छना र तिरष्कारलाई झेल्न सक्ने सहास, धैर्य र बुद्धिमत्ताका साथ उनी फर्केकी थिइन् । उनी उभिइन् सतीसालझैं । योगमायाको संघर्ष कुनै एक जातिका लागि मात्र थिएन । थियो त सम्पूर्ण मानव जातिका लागि । समाजको मूलधारबाट किनाराकृत, उत्पीडन, विभेद र अन्यायमा परेका हरेक व्यक्तिका लागि उनको संघर्ष थियो । चाहे ती महिला हुन् वा पुरुष वा हुन् जुनसुकै जाति वा धर्मका । योगमायाले जानेको धर्म त एउटै थियो– मानवधर्म ।पाखण्डपूर्ण समाजमा सिद्धान्तलाई व्यवहारमा उतार्ने अदम्य सहासी थिइन्– योगमाया । सरल र सात्त्विक जीवन तर सामाजिक र राजनीतिक क्रान्तिको विद्रोही चेत, समाजमा जरा गाडेर बसेको पितृसत्तात्मक सोच, धार्मिक, सामाजिक, सांस्कृतिक रुढिवाद, शोषण अनि उत्पीडनका विरुद्ध तार्किक रूपमा सामाजिक यथास्थितवादमा झटारो हान्ने योगमाया अग्रणी महिला समाज सुधारक थिइन् ।तत्कालीन शासकलाई समानता, न्याय र जनभावन अपेक्षाकृत शासन गर्न सुझाउने, योगमायाले कानुनी रूपमा नै सामाजिक उत्पीडन, विसंगति र विकृतिको अन्त्य गरिनुपर्ने साथै स्वेच्छाचारी र हैकमी शासनका विरुद्ध कानुनको शासन हुनुपर्ने कुरामा जोड दिइन् । पटक–पटक आफ्ना माग शासकसमक्ष पुर्‍याइन् ।योगमायाका माग सार्वकालिक थिए । मिहिन रूपमा हेर्ने हो भने, योगमायाले विसं. १९९३ मा तत्कालीन प्रधानमन्त्रीलाई बुझाएको २६ बुँदे मागको सान्दर्भिकता अझै पनि उत्तिकै छ । उदाहरणका लागि विधवाले आफ्नो राजीखुसीले विवाह गर्न पाउनुपर्ने कुरालाई कानुनले अपराध नमाने पनि समाजले कलंकका रूपमा हेर्न छोडेको छैन ।छुवाछूत र भेदभावविरुद्धको हकलाई मौलिक हकका रूपमा स्थापित गरी ऐनकानुनको व्यवस्था नै गरे तापनि हाम्रो सामाजिक मनोविज्ञानले पुरानो स्वभाव छोडेको छैन । त्यसै गरी बालविवाहको आँकडा पनि युग नसुहाउँदो गरी उच्च नै रहेको छ । हाम्रो संविधान र ऐन कानुनमा अटाएका हक समाजमा नअटाएझैं देखिन्छ ।मान्छेको नैसर्गिक स्वभाव नै हुन्छ– बटुल्ने । अर्थात् भौतिक सम्पत्ति थुपार्ने र सुख–सुविधाको पछि दौडिने । तर योगमायाको जीवन मात्र होइन, मृत्युसमेत परोपकारको कामनामा समर्पित थियो । भौतिक अस्तित्वको क्षणभंगुरतासँग परिचित तर अविचलित योगमायाले आमजीवनको कठिन सत्य मृत्युलाई समेत सहर्ष वरण गरिन् ।अनवरत रूपमा सामाजिक हितका लागि समर्पित उनको संघर्ष आधुनिक, सुसंस्कृत अनि वैज्ञानिक दृष्टिकोणसहितको थियो । जसमा उनलाई हजारौंले साथ दिए, सयौं जीवन आहुति दिन तयार भए । उनी र उनका अनुयायीसहित ६८ जनाले जल समाधि लिनु कुनै लहड थिएन, न त थियो कुनै कायरतापूर्ण कार्य । त्यो थियो त, केवल बेथिति, असंगति अत्याचारविरुद्धको शंखघोष, परिवर्तनप्रतिको व्यग्र चाहना र तत्कालीन शासन व्यवस्थाप्रतिको चर्को असहमति ।केही समययता मधुरो स्वरमै सही, योगमायाका कथा सुनिन थालेका छन् । योगमायाको जीवनमा आधारित कृति प्रकाशित भएका छन् । योगमायाको फोटो अंकित हुलाक टिकट र विदुषी योगमाया हिमालयन आयुर्वेद विश्वविद्यालयको स्थापनाले योगमायाको योगदानलाई राज्यले पनि केही कदर गर्न खोजेझैं देखिन्छ । तर यी प्रयास यथेष्ट होइनन् । योगमायाको योगदानको चर्चा घरघरमा पुग्न जरुरी छ । योगमायाका आदर्शलाई व्यक्ति, समाज अनि राज्यले अवलम्बन र गर्व गर्न आवश्यक छ ।"
मल अभावको सनातनी समस्या,"यतिबेला पहाडदेखि तराईसम्म धान रोप्ने चटारो छ । बेलैमा मनसुन सुरु भएकाले सिँचाइ सुविधा नभएका खेतमा समेत यसपालि धान रोप्न सहज भएको छ । प्रकृतिले साथ दिँदासमेत सरकारले भने रासायनिक मलको पर्याप्त पूर्ति गर्न नसकेर किसानलाई अप्ठ्यारोमा पारेको छ ।सरकारले आफ्नो अभिलेखका आधारमा मल पर्याप्त रहेको दाबी गरिरहँदा यथार्थमा किसानले भने मल प्राप्तिका लागि संघर्ष गर्नुपरिरहेको छ । यो सनातनी समस्या समाधानका लागि कुनै पनि सरकारले दीर्घकालीन उपाय पहिल्याउन नसक्नु उदेकलाग्दो विषय हो ।कृषि मन्त्रालयले उपलब्ध गराएको आँकडाअनुसार साल्ट ट्रेडिङ कर्पोरेसन लिमिटेडसँग ११ हजार ५ सय ८३ टन र कृषि सामग्री कम्पनी लिमिटेडसँग ४९ हजार १ सय २९ टन रासायनिक मल मौज्दात छ । यथार्थमा यति मौज्दात हुँदा बर्खे धानबालीलाई मल हाहाकार हुँदैन । तर व्यवहारमा धान रोपाइँ गर्ने किसानले मल अभाव झेलिरहेकै छन् । बर्दिया, मकवानपुर, चितवन, धादिङ, नुवाकोट, भक्तपुर, ललितपुरलगायतका जिल्लाबाट मल अभावको गुनासो आइरहेको छ । एक किसान परिवारले ८ देखि १० किलो मात्र मल पाएको गुनासो गरेका छन् । समय छँदै खरिद प्रक्रिया अगाडि नबढाउनु र पर्याप्त मौज्दात कायम गर्न नसक्नु मुख्य कमजोरी छँदै छ । उपलब्ध मलको व्यवस्थित वितरण गराउने सवालमा पनि सरकारी संयन्त्र चुकेको छ ।अनुदानको मल अभाव हुँदा किसानले बिचौलियाको भर पर्नुपर्छ । बाध्यतामा परेका किसानले बिचौलियाबाट मल किन्दा दुई थरी समस्या भोग्नुपर्छ । पहिलो, महँगोमा मल खरिद गर्नुपर्छ । विराटनगर, वीरगन्ज र भैरहवा नाकामा अनुदानको युरियाको मूल्य ५० किलोको बोराको ७ सय ५० रुपैयाँ पर्छ । त्यसमा ढुवानी भाडा जोडेर स्थानीय सरकारले मूल्य निर्धारण गर्छन् । तर अहिले अभाव सिर्जना भएका ठाउँका किसानले एक बोरा युरिया मल खरिद गर्न २ हजार १ सयदेखि २ हजार ५ सय रुपैयाँसम्म तिर्नुपरेको छ । यसै पनि कृषि कर्म महँगिएको बेला मलमै पनि बढी मूल्य तिर्नुपर्ने समस्याले किसानलाई अप्ठ्यारोमा पार्छ ।अर्कोतर्फ, बिचौलियाले बेच्ने मलको गुणस्तरमा ढुक्क हुन सकिने स्थिति हुँदैन । गुणस्तर निश्चित नभएपछि किसानले प्रयोग गरेको परिमाण पर्याप्त नहुन सक्छ । त्यसले प्रथमतः उत्पादनमै नकारात्मक असर पर्न सक्छ । अपेक्षाकै हाराहारी उत्पादन नहुने हो भने किसानको आर्थिक योजना पनि बिथोलिन्छ । साथसाथै, माटोको गुणस्तरदेखि दीर्घकालीन उत्पादकत्वमा असर पर्छ । सहज ढंगले मल पाएर बाली लगाउन होमिनुपर्ने किसान मल प्राप्तिका लागि भौंतारिनुपर्दा हैरानी थपिन्छ । यसले खेती किसानीप्रति नै वितृष्णा उत्पन्न हुने जोखिम बढ्छ । कृषि प्रधान देशमा किसानको यस्तो नियति असाध्यै लज्जाजनक हो ।रासायनिक मल हरेक वर्ष, हरेक बालीलाई आवश्यक पर्छ । त्यसैले यसको उपलब्धताका लागि सरकारले सोही ढंगबाट योजना बनाउन अपरिहार्य छ । जापान अन्तर्राष्ट्रिय सहयोग नियोग (जाइका) को सहकार्यमा युरिया मल कारखाना खोल्न २०४१ सालमै अध्ययन गरिएको थियो । त्यसयताका सरकारले नीति तथा कार्यक्रम र बजेटमा मल कारखाना खोल्ने विषय राख्दै आएको छ । कारखाना खोल्न पटक–पटक अध्ययन पनि गरिएको छ । तर यथार्थमा ठोस प्रक्रिया अघि बढेको छैन । दोस्रो, तत्काल कारखाना खोल्न सकिँदैन भने मल खरिद प्रक्रियामा सुधार ल्याउनुपर्छ ।हरेक वर्ष कृषि सामग्री कम्पनी लिमिटेड र साल्ट ट्रेडिङ कर्पोरेसन लिमिटेडले ग्लोबल टेन्डरमार्फत मल खरिद गर्दै आएका छन् । यस प्रक्रियामा ३ देखि ६ महिना बित्ने गरेको छ । जसले गर्दा किसानलाई मल चाहिने बेलामा अभाव हुन्छ । अहिले पनि खरिद गरिएको मल भारतको कोलकाता आउने क्रममा छ । कुबेलामा आइपुग्ने मलको अर्थ नहुने भएकाले सरकारले मल खरिद प्रक्रियालाई छोटो र पारदर्शी बनाउन आवश्यक छ ।‘जीटुजी’ मार्फत खरिद प्रक्रिया अगाडि बढाउने एउटा विकल्प हुन सक्छ । विगतमा पनि ‘जीटुजी’ प्रक्रियाबाट मल ल्याउँदा किसानले कम मात्रै अभाव खेप्नुपरेको उदाहरण छ । कुनैकुनै वर्ष टेन्डर पाएका कम्पनीले विभिन्न बहाना बनाएर समयमै मल नल्याइदिने गरेका पनि पाइन्छ । त्यस्ता कम्पनीलाई कारबाही गर्नुपर्छ । जसले गर्दा अन्य कम्पनीलाई पनि सबक हुन सक्छ ।तेस्रो, मौज्दात मल र किसानको आवश्यकतालाई विश्लेषण गर्दै व्यवस्थित र समन्यायिक वितरण गर्नुपर्छ । अनुदानको रासायनिक मल बिक्रेता व्यवस्था कार्यविधिअनुसार मलको कोटा प्रदेश सरकारले तोक्छ । पालिकाले कोटा वितरण गर्छन् । त्यसअनुसार सहकारीमार्फत किसानलाई मल वितरण गरिन्छ । कोटा तोक्ने प्रक्रियादेखि मल उपलब्ध गराउने प्रक्रियालाई थप पारदर्शी र तर्कसंगत बनाउन सकियो भने पनि किसानलाई राहत हुन सक्छ ।"
अमेरिकी किज र र जापानी स्टार ओसाका बाहिरिए,"लन्डन — अस्ट्रेलियन ओपन च्याम्पियन अमेरिकी म्याडिसन किज र जापानी स्टार नाओमी ओसाका शुक्रबार विम्बल्डन टेनिसबाट बाहिरिएका छन् ।छैटौं वरीयताप्राप्त म्याडिसन जर्मनीकी लाउरा सिग्मन्डबाट ६–३, ६–३ को सोझो सेटमा पराजित भइन् ।म्याडिसनभन्दा अघि शुक्रबारै जापानकी ओसाका पहिलो पटक विम्बल्डन टेनिसको चौथो चरणमा पुग्ने अवसरबाट चुकेकी थिइन् । उनी विश्व ५० औं वरीयताकी रुसी अनास्टासिया पाब्लुचेन्कोभासाग पराजित भएकी हुन् । कोर्ट २ मा पहिलो सेट ६–३ ले आफ्नो पक्षमा पारेर ओसाका बलियो स्थितिमा थिइन्, तर अन्ततः अन्तिम १६ मा पुग्ने उनको प्रयास असफल भयो । त्यसपछि पाब्लुचेन्कोभाले लगातार दुई सेटमा ६–४, ६–४ ले पुनरागमन गर्दै खेल जितिन् ।चार पटककी ग्रान्ड स्लाम च्याम्पियन २७ वर्षीया ओसाकाले सन् २०२१ यता कुनै पनि प्रमुख जितेकी छैनन् ।३४ वर्षीया पाब्लुचेन्कोभा २०१६ मा विम्बल्डनको क्वाटरफाइनलमा पुगेकी थिइन् । पूर्व फ्रेन्च ओपन फाइनलिस्टले यसपालि त्यो दौडलाई पछ्याउने आशा राखेकी छन् ।कोर्ट नम्बर ३ मा अमेरिकी अमान्डा एनिसिमोभाले हंगेरीकी डाल्भा गाल्फीविरुद्धको खेल जित्दै चौथो चरणको यात्रा गरेकी छन् । १३ औं वरीयताकी अमेरिकी खेलाडीले ६–३, ७–५, ६–३ को नतिजा निकालिन् ।"
कास्की र स्याङ्जा फाइनलमा,"पोखरा — गण्डकी प्रदेश दोस्रो महिला टी–२० क्रिकेट प्रतियोगिताको फाइनलमा कास्की र स्याङ्जा पुगेका छन् । प्रादेशिक क्रिकेट संघ गण्डकीको आयोजनामा भएको प्रतियोगितामा शुक्रबार लिग चरणका खेल सकिएसँगै फाइनल पुग्ने टिमको टुंगो लागेको हो ।पोखरामा स्याङ्जाले नवलपुरलाई ८ विकेटले हराएर फाइनल यात्रा तय गर्‍यो । कास्की शीर्ष र स्याङ्जा दोस्रो स्थानमा रहँदै फाइनल पुगेका हुन् । कास्की ३ खेलमा अपराजित भएर ६ अंक बटुल्न सफल भयो । स्याङ्जाले २ जित पाएको थियो । नवलपुर र र पर्वत पुछारमा रहे ।स्याङ्जाले ५७ रनको लक्ष्य ८.४ ओभरमा २ विकेट गुमाई लक्ष्य पूरा गर्‍यो । सलिना सेनले २३ र श्रेया शाहले १४ रनको योगदान दिए । सलिनाले २ चौका र श्रेयाले १ चौका प्रहार गरे । ज्योत्सनिका मरासिनी ५ र सिमाना केसी शून्यमा नटआउट रहे । नवलपुरबाट आयुशा चापागाईं र लिजा गुरुङले १–१ विकेट लिए ।त्यसअघि टस हारेर ब्याटिङ गरेको नवलपुर १५.३ ओभरमा ५६ रनमा अलआउट भयो । धनकुमारी क्षेत्रीबाहेक अन्य ब्याटरले दोहोरो अंकमा रन बटुल्न सकेनन् । उनले २ चौकामा १७ रन बनाइन् । मोनिका लामिछाने ६, श्रेया गिरी १, श्रेया शर्मा ७, आयुशा चापागाईं २, लिजा गुरुङ ४ रन बनाए । यमुना पंगेनी शुन्य, पूर्णिमा सुनार, निहारिका शर्मा र वर्षा सुनार शुन्यमै आउट भए । स्याङ्जाबाट सिमाना केसीले ३.३ ओभरमा १ मेडन राख्दै ८ रन खर्चेर सर्वाधिक ४ विकेट लिइन् । आकृति तिवारी, निरु जिटी र अपेक्षा बुढाथोकीले २–२ विकेट लिए ।अर्को खेलमा कास्कीले पर्वतलाई ९५ रनले हराएको थियो । १ सय २४ रनको विशाल लक्ष्य पाएको पर्वत २८ रनमा अलआउट भयो । १०.१ ओभरमा खेलेको पर्वतका कुनै पनि ब्याटरले दाहोरो अंक जोड्न सकेनन् । कास्कीका सोनिमा पुन मगरले ३ र यशोदा भुजेलले २ विकेट लिए ।त्यसअघि टस जितेको कास्कीले २० ओभरमा ५ विकेट गुमाएर १ सय २३ रन बनायो । सिजर्ना पौडेलले ४१ रन रन जोडिन् । उनले ५३ बलमा ३ चौका प्रहार गरिन् । विनिता नेपालीले १७ रन बनाइन् । पवर्तबाट जीविका क्षेत्रीले ३ विकेट, प्रतिभा खड्का र सुशीला भट्टराईले १–१ विकेट लिए ।"
दुर्घटनामा अस्ताए लिभरपुल स्टार जोटा,"लिभरपुल —  इंग्लिस च्याम्पियन लिभरपुलका पोर्चुगाली अन्तर्राष्ट्रिय खेलाडी डिएगो जोटाको बिहीबार दुर्घटनामा परेर स्तब्धपूर्ण निधन भएको छ । लिभरपुलका समर्थकले उनको प्रशंसा गर्नेक्रममा लुइस फिगोभन्दा पनि राम्रा खेलाडी भनेर भन्थे । उत्तरी लन्डनमा भएको गाडी दुर्घटनामा २८ वर्षीय जोटासँगै उनको भाइ आन्द्रेको पनि मृत्यु भएको छ ।दुर्घटनापछि उनीहरू चढेको गाडीमा भीषण आगो लागेको थियो । पोर्टोको बाहिरी क्षेत्रमा रहेको पाकोस डे फेरेरा एकेडेमीका उत्पादित खेलाडी जोटाले इंग्लिस प्रिमियर लिगमा खेल्ने क्रममा ख्याति कमाएका थिए । सुरुमा एट्लेटिको म्याडिडले उनको प्रतिभा चिनेर सन् २०१६ मा अनुबन्ध गरेको थियो । तर, उनले एट्लेटिकोका लागि कहिले पनि खेलेनन् ।त्यसपछि उनी ऋणमा पोर्टो गए । प्रिमियर लिगमा पोर्चुगाली खेलाडीको प्रभाव पर्न सुरु भएको पहिलो चरणका खेलाडीमा उनी पर्छन् । सुपर एजेन्ट मानिएका जोर्गे मेन्डिससँगको सम्बन्धका कारण उनी त्यति बेला दोस्रो डिभिजनमा रहेका उल्भससँग जोडिएका थिए । उल्भसमा तीन सिजन बिताएयता जोटाकै खेलको मदतमा उल्भस च्याम्पियनसिप लिगबाट युरोपा लिगको क्वाटरफाइनल पुग्ने टिम बनेको थियो ।त्यही प्रदर्शनका कारण उनी लिभरपुलको नजरमा परे । क्लबले ६ करोड २० लाख डलरमा उनलाई उल्भसबाट अनुबन्ध गरेको थियो । सन् २०२० मा कोरोना भाइरस महामारी चलिरहेका बेला लिभरपुलले उनलाई किनेको हो । ‘अद्वितीय खेलाडी, अद्वितीय व्यक्तित्व,’ लिभरपुलका पूर्व प्रशिक्षक योर्गन क्लोपले एनफिल्ड आएयता जोटाको प्रशंसा गरेर भनेका थिए, ‘लिभरपुल टिममा हुन चाहिने सबै प्रकारका गुण उनमा छ ।’जोटाको सम्झनामा एनफिल्डमा समर्थकको श्रद्धाञ्जली । तस्बिर : एपी/राससलिभरपुल आएयता उनले आफ्नो उपयोगिता प्रमाणित गर्न समय लगाएनन् । आफ्नो सुरुआती चार खेलमै गोल गर्ने उनी क्लब इतिहासकै पहिलो खेलाडी बने । कोरोना महामारी सकिएयत रंगशालामा दर्शक फर्कन थालेपछि उनको लोकप्रियता अझ बढ्यो । त्यही बेला लिभरपुल समर्थकले लुइस फिगोभन्दा पनि राम्रा खेलाडी भनेर उनको समर्थनमा नारा लगाउने गर्थे ।फिगोले आफ्नो खेल जीवनमा रियल म्याड्रिड र बार्सिलोना दुवैका लागि खेलेका थिए । लिभरपुलले सन् २०२१–२२ मा लिग कप र एफए कप जित्दाका प्रमुख खेलाडी थिए । त्यति बेला लिभरपुलले प्रिमियर लिग र च्याम्पियन्स लिग उपाधि जित्ने अवसर भने नजिकै पुगेर गुमाएको थियो । उनले लिभरपुलका लागि १ सय ८२ खेल खेले र त्यसमा ६५ गोल गरे ।त्यसमध्ये उनको अन्तिम गोल अप्रिलमा एभरटनविरुद्ध मर्सिसाइड डर्बीमा थियो । त्यही खेलपछि लिभरपुल कीर्तिमान २०औं लिग उपाधि नजिक पुगेको थियो । तर लिभरपुलको इतिहासमै फेरि एकपल्ट दुःख आइपरेको छ । आफ्ना असाध्यै राम्रा खेलाडी गुमाएको छ । लिभरपुलले लिग जितेको खुसी मनाउने क्रममा आयोजित ट्रफी परेडमा पनि जोटा सहभागी भएका थिए । जोटाको मृत्युको समाचार आएपछि समर्थकले एनफिल्डमा सर्ट, स्कार्फ र फूलको गुच्छा श्रद्धान्जली प्रकट गर्दै चढाएका छन् । त्यो त्यही स्थान रहेको छ, जहाँ सन् १९८९ को हिल्सबर्ग दुर्घटनामा परेर मृत्यु भएका ९७ जनाको स्मारक बनाइएको छ ।उनको पोर्चुगाली टिमका साथी खेलाडी क्रिस्टियानो रोनाल्डोले पनि श्रद्धान्जली पोख्दै जोटाको निधनमा दुःख र अविश्वास पोखेका छन् । उनले भनेका छन्, ‘जोटाको मृत्युको कुनै तर्क नै हुन सक्दैन । डिएगो र आन्द्रेको मृत्युमा हार्दिक श्रद्धान्जली छ । उनीहरूलाई हामी बिर्सेन छैनौं ।’ रोनाल्डो र पोर्चुगलका लागि ४९ क्याप जितेका जोटासम्मिलित टिमले पछिल्लो महिना मात्रै नेसन्स लिग जितेको थियो ।जोटाले आफ्ना लामो समयका प्रेमिका रुट कारडोसासँग दुई साताअगाडि मात्रै विवाह गरेका थिए । उनीहरूका तीन सन्तान छन् । लिभरपुलले जोटाको मृत्युलाई अकल्पनीय क्षति भनेको छ ।"
जोकोभिचको बलियो दाबेदारी,"लन्डन — सर्बियाली नोभाक जोकोभिचले बिहीबार बेलायती वाइल्डकार्ड डान इभान्सलाई ६–३, ६–२, ६–० ले पराजित गर्दै विम्बल्डनको तेस्रो राउन्डमा पुग्दै कीर्तिमानी २५ औं ग्रान्ड स्लामका लागि आफ्नो दाबेदारिता बलियो बनाएका छन् ।सेन्टर कोर्टमा इभान्सलाई हराउन जोकोभिचलाई केवल एक घण्टा ४७ मिनेट खर्चेका थिए । छैटौं वरीयताका जोकोभिचले अघिल्लो खेलमा एलेक्जान्द्रे मुलरविरुद्ध चार सेटको जितमा पेटको समस्यासँग संघर्ष जुध्नुपरेको थियो । त्यसका लागि उनले औषधि लिनुपरेको थियो । जोकोभिचले त्यसलाई ‘चामत्कारिक चक्की’ नै मानेका थिए ।सात पटकका विम्बल्डन च्याम्पियन जोकोभिचले भने, ‘मैले यसको आनन्द लिइरहेको छु । यो कोर्टले मलाई धेरै दिएको छ । विम्बल्डनको मेरो हृदयमा विशेष स्थान छ । यहाँ बनेका कुनै पनि इतिहास विशिष्ट छ ।’ जोकोभिचले ९९ औं विम्बल्डन खेल जितेका छन् । उनी जोकोभिच टेनिस इतिहासमा सबैभन्दा सफल खेलाडी बनेर आफ्नो करियर टुंग्याउने सपना देखिराखेका छन् । ३८ वर्षीय उनले २०२३ को यूएस ओपन जितेयता ग्रान्ड स्लाम जितेका छैनन् । त्यो उनको २४ ग्रान्ड स्लाम उपाधि थियो । उनले मार्गरेट कोर्टसँग २४ ग्रान्ड स्लामको उपाधिसँग बराबरी गरेका छन् ।स्पेनका कार्लोस अल्काराजसँग पछिल्लो दुई विम्बल्डन फाइनल हारेका जोकोभिच यसपालि इतिहास रच्ने मुडमा छन् । भन्छन्, ‘मलाई इतिहासबारे थाहा छ । म यस प्रतियोगितामा गर्न सक्ने सबै ठूला कुराबारे सोचिरहेको छु ।अघिल्लो दिन विम्बल्डनको साहसिक यात्रा कायम राख्दै डिफेन्डिङ च्याम्पियन अल्काराजले ब्रिटिस एमेच्योर ओलिभर टार्भेटलाई सोझो सेटमा हराएर तेस्रो चरण यात्रा गरेका थिए ।यसपल्ट अल इंग्ल्यान्ड क्लबमा पहिलो राउन्डमै शीर्ष वरीयताका खेलाडीको बाहिरिने क्रम तीव्र गतिमा रहेको छ । पुरुष र महिला एकलमा शीर्ष १० वरीयताका ८ खेलाडी पहिलो राउन्डमै पराजित भएका छन्, जुन संख्या ग्रान्ड स्लाममा सबैभन्दा धेरै हो ।सेन्टर कोर्टमा दोस्रो राउन्डको झट्काबाट अल्काराज र महिला विश्व नम्बर एक आर्यना सबालेन्का बच्न सफल भएका हुन् । अल्काराजले विश्व नम्बर ४२४? औं वरीयताका टार्भेटलाई पराजित गर्न २ घण्टा १७ मिनेट लगाए । उदीयमान प्रतिभा टार्भेटबारे अल्काराजले भने, ‘सबैभन्दा पहिले ओलिभरको ठूलो प्रशंसा गर्छु । इमान्दारीपूर्वक भन्नुपर्दा मलाई उनको खेल मनपर्‍यो । थाहा थियो मैले उत्कृष्ट टेनिस खेल्नुपर्छ । आफ्नो प्रदर्शनबाट खुसी त छु नै उनलाई पनि ठूलो प्रशंसा छ ।’अल्काराजले विम्बल्डनमा पछिल्ला २० खेल जितेका छन्, जुन उनको उत्कृष्ट प्रदर्शन हो । यसले उनलाई रोम मास्टर्स, फ्रेन्च ओपन र क्विन्स क्लबको उपाधि दिलाएको छ ।गत महिना रोलान्ड ग्यारोसमा भएको फाइनलमा यानिक सिन्नरलाई हराएका २२ वर्षीय खेलाडीले घाँसे मैदानमा आफ्ना ३४ टुर–लेभल खेलमध्ये ३१ जितेका छन् । विम्बल्डनमा उनको अन्तिम हार २०२२ मा चौथो राउन्डमा सिन्नरसँग नै भएको थियो ।दोस्रो वरीयताका अल्काराज भने वियोन बोर्ग, पिट साम्प्रास, रोजर फेडेरर र सात पटकका च्याम्पियन नोभाक जोकोभिचपछि लगातार तीन पटक विम्बल्डन जित्ने पाँचौं खेलाडी बन्ने दौडमा छन् । सान डिएगो विश्वविद्यालयका विद्यार्थी २१ वर्षीय टार्भेटले पहिलो राउन्डमा लियान्ड्रो रिडीलाई हराएपछि मुख्य ‘ड्र’ मा अल्काराजविरुद्ध खेलिरहेका थिए । ‘यो साँच्चै विशेष थियो । हरकोहीले संसारकै सबैभन्दा राम्रो खेलाडीविरुद्ध खेल्न पाउने हुँदैन । मैले त्यो क्षणको आनन्द लिने र केही राम्रो टेनिस खेल्ने प्रयास गरें,’ टार्भेटले सुनाएका थिए ।महिलातर्फ शीर्ष खेलाडी बाहिरिने सूचीमा गत वर्षकी उपविजेता इटालियन जस्मिन पाउलिनी रहिन् । गत वर्षकी उपविजेता उनी बुधबार अबेर रुसी खेलाडी कमिला राखिमोभाको सिकार भइन् । अल इंग्ल्यान्ड क्लबको फाइनल पुगेको १२ महिनापछि पाउलिनी ग्रास–कोर्ट ग्रान्ड स्लामबाट पहिलो चरणमै बाहिरिइन् ।महिला एकलमा शीर्ष ५ वरीयताप्राप्तमध्ये चार खेलाडी प्रतियोगिताको तीन दिनमै बाहिरिएका छन् । दोस्रो वरीयताकी कोको गौफ, तेस्रो वरीयताकी जेसिका पेगुला र पाँचौं वरीयताकी झेङ किन्वेन पहिलो चरणमै पराजित भए । पाउलिनी चौथो वरीयताकी दोस्रो खेलबाट बाहिरिएकी हुन् । बाँकी शीर्ष पाँच वरीयताकी खेलाडीमध्ये अन्तिम विश्व नम्बर एक सर्बियाली सबालेन्कामात्र हुन् । उनले दोस्रो खेलमा चेक गणतन्त्रकी मारी बोउज्कोभाविरुद्ध जित पाएकी थिइन् ।२०२४ को विम्बल्डनको फाइनलमा बारबोरा क्रेज्सिकोभाबाट पराजित पाउलिनी कोर्ट ३ मा २ घण्टा १८ मिनेट प्रतिस्पर्धा गर्दै रुसी प्रतिद्वन्द्वको हातबाट ४–६, ६–४, ६–४ ले पराजित भइन् । पाउलिनीले भनिन्, ‘यो कठिन खेल थियो । अझै म दोस्रो सेटबारे सोचिरहेको छु । मैले धेरै राम्रो गर्न सक्थें । धेरै अवसर पनि थिए, तर केही गल्तीहरू आफैंले गरें ।गत वर्ष फ्रेन्च ओपन र विम्बल्डन फाइनलमा पुगेपछि पाउलिनी पछिल्लो चार ग्रान्ड स्लाममा क्वाटरफाइनल पुग्न असफल भएकी छन् । यद्यपि उनले फ्रेन्च ओपनको डबल्समा भने उपाधि जितेकी थिइन् ।"
इटहरीमा ‘ग्रासरुट फुटबल क्याम्प’ २ सय ४३ औं सातामा,"सुनसरी — विद्यालयस्तरदेखि नै खेलाडी उत्पादन गर्ने उद्देश्यले इटहरीमा सञ्चालित ग्रासरुट क्याम्प २ सय ४३ औं हप्तामा पुगेको छ ।अखिल नेपाल फुटबल संघ (एन्फा)ले ६ वर्षअघि सुरु गरेको फुटबलको आधारभूत तह मानिने ग्रास रुट अहिले राष्ट्रिय जागृति क्लबसहित इटहरी फुटबल क्लब र द ब्वाइज क्लबले सञ्चालन गर्दै आएका छन् ।एन्फाको आर्थिक सहयोग रोकिएपछि इटहरीका यी क्लबहरुले सुरु गरेको ग्रासरुट कार्यक्रमले बिहीबार २ सय ४३ औं हप्ता पार गरेको हो । दाताको सहयोग रोकिएपछि तीन वर्षदेखि इटहरी उपमहानगर ६ नम्बर वडाको आर्थिक सहयोगमा चलेको कार्यक्रमका लागि चालु आर्थिक वर्षको बजेट सकिएपछि बिहीबार समापन गरिएको छ । बर्षातको समय तथा चालु आर्थिक वर्षको लागि बजेट सकिएकाले केही समय कार्यक्रम रोकिएको वडा नम्बर ६ का वडाध्यक्ष दिवस पोखरेलले जानकारी दिए ।फुटबल प्रतिको क्रेज बालबालिकामा देखेपछि आफूहरुले नेपाली फुटबललाई उत्कृष्ट बनाउन कार्यक्रम सुरु गरिएको कार्यक्रम संयोजक एवं एन्फा कोशी प्रदेशका सहमहासचिव केशव कार्कीले बताए । उनले उमेर समूहको प्रतियोगिता आयोजनालाई पनि स्थानीय क्लबहरुले प्राथमिकतामा राखेको जानकारी दिए ।पछिल्लो समय स्थानीय तहले पनि खेलकुदलाई महत्व दिएकाले थुप्रै प्रतिभावान खेलाडी बाहिर ल्याउन यस्ता कार्यक्रमले सहयोग पुग्ने राष्ट्रिय जागृति क्लबका अध्यक्ष सन्तबहादुर डुम्जनले बताए । इटहरीमा २ सय ४३ हप्तादेखि चलेको ग्रासरुट फुटबल क्याम्पमा सुनसरी र मोरङका ३ सय बढी बालबालिका सहभागी छन् ।विद्यालय बिदाको दिन प्रत्येक शनिबार सञ्चालन हुने कार्यक्रममा राष्ट्रिय प्रशिक्षकहरुले बालबालिकाहरुलाई फुटबलका आधारभूत सीप सिकाइएको मुख्य प्रशिक्षक एवं राष्ट्रिय महिला टिमका पूर्वसहायक प्रशिक्षक श्याम मानन्धरले जानकारी दिए । सुनसरी र मोरङका ग्रामीण क्षेत्रका बालबालिकासमेत सहभागी ग्रासरुट फुटबल क्याम्पका लागि मानन्धरसहित एन्फा प्रशिक्षक राजकुमार श्रेष्ठ, अभिषेक कालिकोटे, सन्दिप कोइरालालगायत प्रशिक्षक खटाइएको कार्यक्रम संयोजक कार्कीले जानकारी दिए ।"
महिला फाइभ ‘ए’ साइड हक्की हुने,"काठमाडौँ — नेपाल हक्की संघले पहिलो पटक राष्ट्रिय महिला फाइभ ‘ए’ साइड हक्की प्रतियोगिता गर्ने भएको छ ।नेपालमा पहिलोपल्ट फाइभ ए साइड इन्डोर हक्की प्रतियोगिता हुन लागेको हो । भक्तपुरको थिमिस्थित मिडभ्याली कलेजको फुटसलमा शनिबार इन्डोर हक्की हुनेछ । प्रतियोगितामा कोशी, मधेश, बागमती, गण्डकी, सुदूरपश्चिम र आर्मी क्लब गरी ५ टोलीले प्रतिस्पर्धा गर्ने संघकी महासचिव सुवर्ण श्रेष्ठले जानकारी दिइन् । प्रतियोगिता विजेताले ५० हजार र उपविजेताले २५ हजार रुपैयाँ पुरस्कार पाउनेछन् ।समूह ‘ए’ मा कोशी, बागमती र सुदूरपश्चिम तथा ’बी’ मा आर्मी, गण्डकी र मधेश छन् । प्रतियोगिता लिगकम नकआउटको आधारमा हुने प्रतियोगिताका खेल कुल २० मिनेटको हुनेछ । उत्कृष्ट खेलाडीले ट्रफी पाउनेछ । विधागत उत्कृष्टमा गोलकिपर, डिफेन्डर, सर्वाधिक स्कोरर र इमर्जिङ प्लेयरले पनि ट्रफी पाउनेछन् ।"
एएफसी महिला च्याम्पियन्स लिग ‘ड्र’ : एपीएफ समूह ‘बी’ मा,"काठमाडौँ — महिला लिग च्याम्पियन नेपाल एपीएफ क्लबलाई एएफसी महिला च्याम्पियन्स लिग २०२५/२६ को प्रारम्भिक चरणको ‘ड्र’ बाट समूह ‘बी’ मा परेको छ ।मलेसियाको क्वालालम्पुरस्थित एएफसी हाउसमा बिहीबार भएको ‘ड्र’ मा १९ टिमलाई ५ समूहमा विभाजन गरिएको छ । चार समूहमा समान ४ र एक समूहमा तीन टिम परेका छन् ।एपीएफ रहेको समूहमा साउदी अरेबियाको अल नासर क्लब, आयोजक उज्वेकिस्तानको पीएफसी नासाफ र थाइल्यान्डको कलेज अफ एसियन स्कलर्स रहेका छन् ।एसियन फुटबल महासंघ (एएफसी) ले समूह चरणका खेलहरू अगस्ट २३ देखि ३१ सम्म आयोजना गर्नेछ ।"
"युथ लिग फुटबल भोलिदेखि, प्रतिस्पर्धामा ए डिभिजनका १४ टिम","काठमाडौँ — अखिल नेपाल फुटबल संघ (एन्फा) ले यू–१६ युथ लिग फुटबलको शुक्रबारदेखि आयोजना गर्ने भएको छ । बिहीबार पत्रकार सम्मेलन गरेर प्रतियोगिताको तयारी पूरा भएको जनाएको छ ।फिफाको ट्यालेन्ट डेभलपमेन्ट स्किम (टीडीएस) अन्तर्गत हुने लिग डबल राउन्ड रोबिनका आधारमा हुनेछ । सातदोबाटोस्थित एन्फा कम्प्लेक्स मैदानमा खेल सञ्चालन हुनेछ । युथ लिगमा ए डिभिजनका क्लबहरू नै सहभागी हुनेछन् ।बी डिभिजनबाट ‘ए’ डिभिजनमा बढुवा भएका प्लानिङ ब्वाइज र श्री भगवती क्लबसहित आर्मी, संकटा, एपीएफ क्लब, नेपाल पुलिस क्लब, फ्रेन्ड्स, चर्च ब्वाइज, एनआरटी, मछिन्द्र, जावलाखेल युथ, सातदोबाटो युवा, हिलमायन शेर्पा र मनाङ मस्याङ्दी क्लब रहेका छन् । भगवती र मनाङ मर्स्याङ्दीबीच शुक्रबार पहिलो खेल हुनेछ ।विजेताले १ लाख र उपविजेताले ५० हजार रुपैयाँ पुरस्कार पाउनेछन् । व्यक्तिगत विधामा उत्कृष्ट प्रदर्शन गर्ने खेलाडीलाई जनही १५ हजार दिइनेछ । फेयर प्ले टिमले १५ हजार प्राप्त गर्नेछ ।सहभागी प्रत्येक टोलीलाई तयारी खर्चका लागि ३ लाख ५० हजार रुपैयाँ दिइने एन्फाले जनाएको छ । प्रतियोगिताको अनुमानित कुल बजेट १ करोड २ लाख ३६ हजार ३३० रुपैयाँ रहेको र फिफाबाट ५० हजार डलर प्राप्त भएको एन्फाका प्रवक्ता सुरेश शाहले बताए ।उनले यस लिगबाट भविष्यमा राष्ट्रिय टोलीका खेलाडी उत्पादन हुने विश्वास राखे । प्रतियोगिताका सबै खेलहरू एन्फा टिभी युट्युब च्यानलमार्फत प्रत्यक्ष प्रसारण गरिनेछ ।"
एसीसी यू–१६ इस्टजोन कप : सिंगापुरसँग नेपालको उपाधि भिडन्त,काठमाडौँ — नेपाली युवा क्रिकेट टोलीले मलेसियामा जारी एसीसी यू–१६ इस्टजोन कप क्रिकेट प्रतियोगिताको उपाधिका लागि फाइनल खेल सिंगापुरसँग खेल्ने भएको छ ।बिहीबार सेमिफाइनलमा मलेसियालाई ९ विकेटले हराउँदै नेपालले फाइनल पक्का गरेको छ । अर्को सेमिफाइनलबाट हङहङलाई हराउँदै सिंगापुर फाइनल पुगेपछि नेपालको उपाधि भिडन्त सिंगापुरसँग पक्का भएको हो ।दुवै टोलीबीच उपाधिका लागि फाइनल खेल आइतबार हुनेछ । नेपाल प्रतियोगितामा अपराजित रहँदै फाइनलमा पुगेको हो । सिंगापुर भने नेपालकै समूहबाट उपविजेता बन्दै सेमिफाइनलमा पुगेको थियो ।समूहचरणमा नेपालसँग पराजित भएको सिंगापुरले बिहीबार हङहङलाई हराउँदै फाइनल खेल नेपालसँगै पक्का गरेको हो । हङकङले दिएको १ सय ६९ रनको लक्ष्य सिगांपुरले ३८.५ ओभरमा ६ विकेटको क्षतिमा भेट्टाएको थियो ।बिहीबार भएको पहिलो खेलमा नेपालले घरेलु टोलीमाथि ९ विकेटको सानदार जित निकाल्यो । पहिले ब्याटिङ गर्दै मलेसियाले दिएको ९१ रनको लक्ष्य नेपालले ११ दशमलव ४ ओभरमा १ विकेट मात्र गुमाउँदै पूरा गर्‍यो ।नेपालका लागि ओपनर परिमार्जन यादवले शानदार अर्धशतक प्रहार गरे । ३५ बलको सामना गरेका उनले ५ चौका र ५ छक्काको सहयोगमा अविजित ५९ रन बनाए ।तेस्रो नम्बरमा आएका शिवांश बजगाईंले पनि पाँच चौका प्रहार गर्दै अविजित २३ रन बनाए । त्यसअघि ओपनर प्रशिद्ध जैशी १६ बल खेल्दै मात्र दुई रनमा आउट भएका थिए ।बलिङमा मलेसियाका लागि नागिश्वरण सथकुमारनले १ विकेट लिए । त्यसअघि टस हार्दै मेलेसियाले ४३ दशमलव १ ओभरमा अलआउट हुँदै मात्र ९० रन बनाएको थियो ।समूह ‘ए’को विजेता बन्दै नेपाल सेमिफाइनलमा पुगेको थियो । मलेसिया भने समूह ‘बी’बाट उपविजेता बन्दै सेमिफाइनलमा नेपालसँगको भीडन्त पक्का गरेको थियो ।मलेसियाका लागि मुहम्मद दानिस अदलेयनले सर्वाधिक ३८ रन बनाए । ७१ बलको सामना गरेका उनले चार चौका र एक छक्का प्रहार गरे । यस्तै दीज पात्रोले १० रन बनाउनुबाहेक अन्य ब्याटरले दोहोरो अंकमा रन बनाएनन् ।नेपालका लागि अभय यादवले सर्वाधिक चार विकेट लिए । १० ओभरमा उनले १५ रन खर्चिए । यस्तै शुभम खनालले १० ओभरमा १२ रन खर्चिँदै ३ विकेट लिए । कप्तान विपिनप्रसाद शर्मा र सचिन भट्टले एक/एक विकेट लिए ।
"परिमार्जनको अर्धशतकमा मलेसियामाथि ९ विकेटको जित, नेपाल फाइनलमा",काठमाडौँ — नेपाली युवा क्रिकेट टोली मलेसियामा जारी एसीसी यू–१६ इस्टजोन कप क्रिकेट प्रतियोगिताको फाइनलमा पुगेको छ । ओपनर परिमार्जन यादवको उत्कृष्ट अर्धशतकमा मलेसियालाई ९ विकेटले पराजित गर्दै फाइनल पक्का गरेको हो ।पहिले ब्याटिङ गर्दै मलेसियाले दिएको ९१ रनको लक्ष्य नेपालले ११ दशमलव ४ ओभरमा १ विकेट मात्र गुमाउँदै पूरा गर्‍यो । नेपालका लागि ओपनर परिमार्जन यादवले शानदार अर्धशतक प्रहार गरे । ३५ बलको सामना गरेका उनले ५ चौका र ५ छक्काको सहयोगमा अविजित ५९ रन बनाए ।तेस्रो नम्बरमा आएका शिवांश बजगाईंले पनि पाँच चौका प्रहार गर्दै अविजित २३ रन बनाए । त्यसअघि ओपनर प्रशिद्ध जैशी १६ बल खेल्दै मात्र दुई रनमा आउट भएका थिए ।बलिङमा मलेसियाका लागि नागिश्वरण सथकुमारनले १ विकेट लिए । त्यसअघि टस हार्दै मेलेसियाले ४३ दशमलव १ ओभरमा अलआउट हुँदै मात्र ९० रन बनाएको थियो ।समूह ‘ए’को विजेता बन्दै नेपाल सेमिफाइनलमा पुगेको थियो । मलेसिया भने समूह ‘बी’बाट उपविजेता बन्दै सेमिफाइनलमा नेपालसँगको भीडन्त पक्का गरेको थियो ।मलेसियाका लागि मुहम्मद दानिस अदलेयनले सर्वाधिक ३८ रन बनाए । ७१ बलको सामना गरेका उनले चार चौका र एक छक्का प्रहार गरे । यस्तै दीज पात्रोले १० रन बनाउनुबाहेक अन्य ब्याटरले दोहोरो अंकमा रन बनाएनन् ।नेपालका लागि अभय यादवले सर्वाधिक चार विकेट लिए । १० ओभरमा उनले १५ रन खर्चिए । यस्तै शुभम खनालले १० ओभरमा १२ रन खर्चिँदै ३ विकेट लिए । कप्तान विपिनप्रशाद शर्मा र सचिन भट्टले एक/एक विकेट लिए । अर्को सेमिफाइनल खेल हङकङ र सिंगापुरबीच जारी छ ।
एसीसी यू–१६ इस्टजोन कप : सेमिफाइनलमा नेपालले पायो ९१ रनको लक्ष्य,काठमाडौँ — नेपाली युवा क्रिकेट टोलीले एसीसी यू–१६ इस्टजोन कप क्रिकेट प्रतियोगिता अन्तर्गत सेमिफाइनल खेलमा मलेसियाविरुद्ध ९१ रनको झिनो लक्ष्य पाएको छ ।क्वालालम्पुरमा टस हार्दै पहिले ब्याटिङ गरेको घरेलु टोली मलेसियाले ४३ दशमलव १ ओभरमा अलआउट हुँदै ९० रन मात्र बनायो ।समूह ‘ए’को विजेता बन्दै नेपाल सेमिफाइनलमा पुगेको थियो । मलेसिया भने समूह ‘बी’बाट उपविजेता बन्दै सेमिफाइनलमा नेपालसँगको भीडन्त पक्का गरेको थियो ।मलेसियाका लागि मुहम्मद दानिस अदलेयनले सर्वाधिक ३८ रन बनाए । ७१ बलको सामना गरेका उनले चार चौका र एक छक्का प्रहार गरे । यस्तै दीज पात्रोले १० रन बनाउनुबाहेक अन्य ब्याटरले दोहोरो अंकमा रन बनाएनन् ।नेपालका लागि अभय यादवले सर्वाधिक चार विकेट लिए । १० ओभरमा उनले १५ रन खर्चिए । यस्तै शुभम खनालले १० ओभरमा १२ रन खर्चिँदै ३ विकेट लिए । कप्तान विपिनप्रशाद शर्मा र सचिन भट्टले एक/एक विकेट लिए ।
एएफसी वुमेन्स एसियाकप छनोट : अन्तिम निर्णय पेनाल्टी सुटआउटसम्म पुग्न सक्ने,"काठमाडौँ — उज्वेकिस्तानको तासकेन्दमा चलिरहेको एएफसी वुमेन्स एसियाकप छनोट रोमाञ्चक र सनसनीपूर्ण मोडमा पुगेको छ। समूह ‘एफ’ मा नेपाल र आयोजक देश उज्वेकिस्तान ठ्याक्कै समान स्थितिमा छन् । यस्तोमा समूह विजेताको निर्णयका लागि पेनाल्टी सुटआउटको समेत आवश्यकता पर्न सक्नेछ ।समूहको दोस्रो दिन बुधबारको खेलमा नेपालले श्रीलंकालाई ८–० ले हराएको थियो । यस्तै उज्वेकिस्तानले लाओसमाथि ७–० को जित निकालेको थियो । त्यस अगाडि नेपालले श्रीलंकालाई ९–० ले पराजित गरेको थियो भने उज्वेकिस्तानले श्रीलंकालाई १०–० । यो स्थितिमा नेपाल र उज्वेकिस्तान समान छ अंकमा छन् ।लाओस र श्रीलंका भने लगातार दोस्रो खेल गुमाएर शून्य अंकमा छन् । उनीहरू प्रतियोगिताबाट बाहिरिसकेका छन् । शनिबार अन्तिम दिनको छनोट खेलमा लाओसले श्रीलकाको सामना गर्नेछ । यो प्रतिष्ठाको खेल मात्रै हुनेछ । सबैको ध्यान खिच्ने खेल भनेको नेपाल र उज्वेकिस्तानबीचको खेल नै रहनेछ ।नेपाल र उज्वेकिस्तानले समान १७–१७ गोल गरेका छन् भने दुवैले अहिलेसम्म कुनै गोल पनि खाएको छैन् । यी दुई टिमबीचको खेलमा जुन टिम जित्नेछ, त्यही टिम अर्को वर्ष अस्ट्रेलियामा हुने वुमेन्स एसियाकपका लागि छनोट हुनेछ । यो खेल बराबरीमा रहेको स्थितिमा भने प्रतियोगिताको नियम अनुसार अन्य सबै स्थिति बराबर रहेको अवस्थामा यो प्रतिस्पर्धा सिधै टाइब्रेकर चल्नेछ । तस्विर : एनएसजेएफ"
सबालेन्काको संघर्षपूर्ण जित,"लन्डन — महिला विश्व नम्बर एक आर्यना सबालेन्का कठिन जित निकाल्दै तेस्रो चरणमा पुगेकी छन् । छैटौं वरीयताप्राप्त अस्ट्रेलियन ओपन च्याम्पियन म्याडिसन किज भने सर्बियाकी ओल्गा डानिलोभिकलाई ६–४, ६–२ ले हराएर अगाडि बढेकी छन् ।बेलारुसकी सबालेन्काले अल इंग्ल्यान्ड क्लबमा बुधबार चेक गणतन्त्रकी मारी बोउज्कोभामाथि ७–६ (७/४), ६–४ को संघर्षपूर्ण नतिजा निकालेकी हुन् । तेस्रो चरणमा पुगेपछि उनले विम्बल्डनमा ‘अब कुनै अपसेट’ नहुने आशा व्यक्त गरेकी थिइन् । लगातारको मुसलधारे वर्षाको कारण खेल स्थगित भएको थियो । वर्षा रोकिएर घाम लागेपछि दोस्रो चरणका खेलहरू सुरु भएको थियो ।दोस्रो वरीयताकी कोको गौफ, तेस्रो वरीयताप्राप्त जेसिका पेगुला र पाँचौं वरीयताकी झेङ किन्वेनसहित धेरै स्टारहरू पहिलो चरणबाटै बाहिरिएको स्थिति थियो । सेन्टर कोर्टमा बुधबारको पहिलो खेल खेल्नेक्रममा शीर्ष वरीयताप्राप्त सबालेन्काले बोउज्कोभासँग कडा टक्कर सामना गरिन् । ४८ औं वरीयताप्राप्त चेक प्रतिद्वन्द्वीले एक घण्टा ३५ मिनेटसम्म चलेको खेलमा सबालेन्काविरुद्ध चोटिलो प्रहारहरू गरेकी थिइन् ।अस्ट्रेलियन र फ्रेन्च ओपनको फाइनलमा पीडादायी हार बेहोरेकी सबालेन्काले भनिन्, ‘इमान्दार भन्नुपर्दा, पहिलो राउन्डमा धेरै शीर्ष खेलाडीहरू हारेको देख्दा दुःखी भएँ, आफैंमा ध्यान केन्द्रित गर्नु र ती नतिजाबाट टाढा रहनु नै राम्रो हुन्छ । त्यस्तो अपसेट नतिजा नआओस् ।’दोस्रो वरीयताकी गौफ गत महिना फ्रेन्च ओपन जितेपछि उच्च आशासहित अल इंग्ल्यान्ड क्लबमा आइपुगेकी थिइन् । तर, २१ वर्षीया उनी विश्व नम्बर ४२ औं स्थानकी युक्रेनी डायना यास्ट्रेम्स्कासँग ७–६ (७/३), ६–१ ले पराजित भइन् । दुई पटककी ग्रान्ड स्लाम च्याम्पियनले विम्बल्डनका लागि ग्रास–कोर्ट टेनिसमा उपाधि जित्न चाहेकी बताएकी छन् ।पुरुषतर्फ तेस्रो वरीयताप्राप्त अलेक्जेन्डर ज्वारेभ पनि फ्रान्सेली विश्व नम्बर ७२ आर्थर रिन्डरक्नेचसँग ५ सेटमा पराजित भएका छन् । यस वर्ष अस्ट्रेलियन ओपनको फाइनलमा पुगेका जर्मन खेलाडी म्याराथन प्रतिस्पर्धा गर्दै सन् २०१९ यता ग्रान्ड स्लाममा पहिलोपल्ट सुरुकै खेलमा पराजित भए ।इतिहास बनाउने दौडमा रहेका नोभाक जोकोभिचले भने गतिलो प्रदर्शन गरिरहेका छन् । सात पटकका विम्बल्डन च्याम्पियन जोकोभिचले सेन्टर कोर्टमा मंगलबार अबेर सम्पन्न खेलमा जित हात पारे । कीर्तिमानी २५ औं ग्रान्ड स्लामको लक्ष्य रहेका उनले फ्रान्सेली विश्व नम्बर ४१ औ एलेक्जान्द्रे मुलरलाई ६–१, ६–७ (७/९), ६–२, ६–२ ले पराजित गरेका थिए ।अनुभवी सर्बियन खेलाडीले संघर्ष गर्दै एक सेट गुमाए पनि जित निकाल्न सफल भए । सेन्टर कोर्टमा पहिलो सेटमा तीन पटक अग्रता लिएका जोकोभिचविरुद्ध मुलरले दोस्रो सेट टाइ–ब्रेकमा जितेर खेल बराबरी गरे । छैटौं वरीयताप्राप्त जोकोभिचले तेस्रो सेटमा सहजै अग्रता बनाएपछि खेलमा लय समातेका थिए । जोकोभिचले सन् २०२३ भित्रै २४ ग्रान्ड स्लाम एकल उपाधि जितिसकेका छन् । उनले मार्गरेट कोर्टसँग ग्रान्ड स्लाम जितमा बराबरी गरेका छन् । ऐतिहासिक २५ औं ग्रान्ड स्लाम जित अल इंग्ल्यान्ड क्लबमा हुने पर्खाइमा छन् जोकोभिच ।पछिल्लो दुई विम्बल्डनको फाइनलमा स्पेनिस कार्लोस अल्काराजसँग पराजित भएका जोकोभिच अल इंग्ल्यान्ड क्लबका कीर्तिमानी आठपल्टका च्याम्पियन स्विस स्टार रोजर फेडेररसँग उपाधि बराबरी गर्न पनि व्यग्र छन् । ३८ वर्षे जोकोभिच २०१८ यताका हरेक विम्बल्डनको फाइनलमा पुगेका छन् । तर उनी अल्काराज र यानिक सिन्नरको सिकार बन्दै आएका छन् ।महिलातर्फ पूर्व विश्व नम्बर एक बेलारुसकी भिक्टोरिया अजारेन्का रुसी खेलाडी अनास्टासिया जाखारोभासँग तीन सेट खेल्दै पहिलो खेलबाट लन्डन यात्रा टुंग्याएकी छन् ।"
सावित्राको लगातार ह्याट्रिकमा नेपाल विजयी,"तास्केन्द, उज्वेकिस्तान — नेपालले एएफसी वुमेन्स एसिया कप छनोटमा बुधबार श्रीलंकालाई ८–० ले पन्छाएर दोस्रो जित दर्ता गरेको छ । नेपालले गीता रानाले सातौं मिनेटमा गरेको गोलको मदतमा अग्रता लिएको थियो । रेफ्रीले पहिलो हाफ सकिएको संकेत गर्दासम्म ४ गोलको अग्रता बनाइसकेको थियो ।यसमा सावित्रा भण्डारीलाई धन्यबाद दिनुपर्नेछ । उनले ह्याट्रिक गरिन् । नेपाली टोलीकी नयाँ कप्तान सावित्राको यो लगातार दोस्रो ह्याट्रिक पनि हो ।लाओसविरुद्ध छनोटकै पहिलो खेलमा मात्रै सावित्रालाई कप्तानी जिम्मेवारी दिइएको थियो । बुधबार श्रीलंकालाई हराएपछि तिनै सावित्राले भनिन्, ‘आजको जित आफैंमा उत्कृष्ट रह्यो । यसका लागि म आफ्ना सबै खेलाडीलाई धन्यवाद दिन चाहन्छु ।’ सावित्राले २० औं मिनेटमा व्यक्तिगत पहिलो गोल गरिन् ।नेपाल दुई गोलले अगाडि रह्यो । उनले ४२ औं मिनेटमा दोस्रो गोल गरिन् । खेलले ३६ औं मिनेटमा सावित्राले फ्रिकिकबाट गरेको गोलले मान्यता पाएको भए उनको ह्याट्रिक चाँडै पूरा हुने थियो । त्यसबारे उनको प्रतिक्रिया थियो, ‘त्यो गोलले किन मान्यता पाएन, त्यो मलाई थाहा भएन । रेफ्रीको निर्णय मैले राम्रोसँग बुझ्न सकिनँ ।’तर, सावित्राले पहिलो हाफको इन्ज्युरी समयको पहिलो मिनेटमै गोल गर्दै ह्याट्रिक पूरा गरिन् । यो नेपालका लागि उनको ६४ औं अन्तर्राष्ट्रिय गोल रह्यो । नेपाली टोलीका प्रमुख प्रशिक्षक प्याट्रिक डे वाइल्डले भने, ‘यो जित साँच्चै राम्रो रह्यो । टिमभित्रको आन्तरिक समस्या सुल्झाउने हो भने हामीले अझ धेरै उपलब्धि चुम्न सक्छौं ।’लाओसविरुद्धको खेलबाट डे वाइल्डले एकै परिवर्तन मात्र गरेको थियो । सरु लिम्बूको स्थानमा प्रीति राईलाई मौका दिइएको थियो । पूरा खेल नेपालकै नियन्त्रणमा रह्यो । गोलपोस्टको जिम्मा पाएकी अञ्जना रानागमरले विरलै मात्र बल छुने मौका पाइन् । अर्कोतर्फ यसको ठीक विपरीत श्रीलंकाली गोलरक्षक साकुरा सेवान्डी शुभासिंघा असाध्यै व्यस्त रहिन् ।उनले केही बचाउ नगरेको भए नेपालको जितको अन्तर अझ ठूलो हुने थियो । दोस्रो हाफमा गीताले पेनाल्टीबाट व्यक्तिगत दोस्रो गोल गरिन् । निशा थोकरले ६२ र रेखा पौडेलले ७८ औं मिनेटमा गोल थपेपछि नेपाल ७ गोलले अगाडि रह्यो । सावित्राको थप प्रतिक्रिया थियो, ‘हामीले सेटपिस सँगै आक्रामक फुटबलको अभ्यास गरेका थियौं र त्यसको नतिजा पनि पाइरहेका छौं ।’उनले नयाँ प्रशिक्षकको रणनीतिअनुसार आफूलाई अभ्यस्त राख्ने प्रयासमा रहेको पनि बताइन् । खेलको आठौं गोल भने पूजा रानाको नाममा रह्यो । यो ८८ औं मिनेटमा सम्भव भएको थियो । त्यतिबेला नेपाल १० खेलाडीमा सीमति बनेको थियो । किनभने प्रीति राई चोट बोक्दै खेल छाड्न बाध्य रहिन् । नेपालले ५ सब्स्टिच्युट प्रयोग गरिसकेको हुनाले एक खेलाडी कममै बाँकी समय खेल्नुपरेको थियो ।कप्तान सावित्राको निचोड थियो, ‘यो जितले हामी उत्प्रेरित भएका छौं । अब यो शक्तिलाई हामीले उज्वेकिस्तानविरुद्धको खेलमा देखाउनुपर्नेछ ।’ नेपालले शनिबार हुने समूहको अन्तिम खेलमा आयोजक उज्वेकिस्तानको सामना गर्नेछ । यही खेलको नतिजाले यो समूहबाट अर्को वर्ष अस्ट्रेलियामा हुने एसिया कपका लागि टिम छनोट हुनेछ ।"
यूके पठाइदिन्छु भन्दै एक करोड ठगी गर्ने पक्राउ,काठमाडौँ — प्रहरीले वैदेशिक रोजगारीमा आकर्षक तलबको प्रलोभनमा पारी यूके पठाइदिन्छु भन्दै ठगी गरेको अभियोगमा ललितपुर महानगरपालिका–२५ बस्ने ४० वर्षीय प्रभाष रिसाललाई पक्राउ गरेको छ । प्रभाष पीडितहरूबाट १ करोड २० लाख ४४ हजार रूपैयाँ लिई सम्पर्कविहीन बनेका थिए ।पीडितहरूको उजुरीको आधारमा काठमाडौं उपत्यका अनुसन्धान कार्यालय टेकुबाट खटिएको टोलीले उनलाई ललितपुर–४ एकान्तकुनाबाट पक्राउ गरेको हो ।उनलाई आवश्यक अनुसन्धान तथा कारबाहीका लागि वैदेशिक रोजगार विभाग ताहाचल काठमाडौं पठाइएको छ ।
यसवर्ष ६० हजारभन्दा बढीमा डेंगु संक्रमण हुनसक्ने आकलन,"काठमाडौँ — यसवर्ष ६० हजारभन्दा बढीमा डेंगु संक्रमण हुनसक्ने आकलन गरिएको छ । इपिडिमियोलोजी तथा रोग नियन्त्रण महाशाखाले अन्तरक्रिया कार्यक्रमको आयोजना गर्दै यसबारे जानकारी गराएको हो ।अन्तरक्रिया कार्यक्रममा बोल्दै महाशाखाको किटजन्य शाखाका प्रमुख डा. गोकर्ण दाहालले डेंगु फैलने समय आएकोले जति बेला पनि जुनसुकै ठाउँमा डेंगु संक्रमण तीव्र गतिमा फैलिने हुँदा सचेत हुन आग्रह गरे ।उनकाअनुसार साउनदेखि कात्तिक अन्तिमसम्म अत्यधिक मात्रमा डेंगु संक्रमण बढ्ने उच्च जोखिम छ । उनले हालसम्म ७३ जिल्लाबाट १ हजार ६ सयको हारहारीमा डेंगु संक्रमण पुष्टि भएको बताए ।बिरामीमा लक्षण नदेखिने, डेंगु परीक्षण नगर्ने र परीक्षण भए पनि रिपोर्ट नदिने कारणले डेंगु संक्रमणको तथ्यांक कम देखिएको उनको भनाइ छ ।उनले डेंगु संक्रमण बढ्ने अनुमान गरी आवश्यक कार्ययोजना बनाई कार्यान्वयनको चरणमा गइसकेको जानकारी पनि दिए । डेंगु नियन्त्रणका लागि सबैभन्दा ठूलो भूमिका स्थानीय तहको भएको उल्लेख गर्दै उनले स्थानीय तहहरुसँग समेत आवश्यक समन्वय र सहकार्य भइरहेको बताए ।"
बुल्गेरिया पठाइदिन्छु भन्दै ठगी गर्ने पक्राउ,काठमाडौँ — बुल्गेरिया पठाइदिन्छु भन्दै ठगी गर्ने एक महिलालाई प्रहरीले पक्राउ गरेको छ।वैदेशिक रोजगारीमा आकर्षक तलबको प्रलोभनमा पारी ठगी गरेको अभियोगमा भक्तपुरको सूर्यविनायक नगरपालिका–३ बस्ने स्याङ्जाको बिरूवा गाउँपालिका– १ घर भएकी कमला कुमारी केसीलाई पक्राउ गरेको हो।प्रहरीका अनुसार कमलाले बुल्गेरिया पठाइदिन्छु भन्दै पीडितबाट ६ लाख ७५ हजार रूपैया लिई सम्पर्कविहीन भएका थिए । पीडितहरूको उजुरीको आधारमा काठमाडौं उपत्यका अपराध अनुसन्धान कार्यालय टेकुबाट खटिएको प्रहरीले उनलाई भक्तपुर बालकोटबाट पक्राउ गरेको हो ।उनलाई आवश्यक अनुसन्धान तथा कारवाहीको लागि वैदेशिक रोजगार विभाग ताहाचल काठमाडौं पठाइएको प्रहरीले जनाएको छ ।
लागूऔषधसहित अन्तर्राष्ट्रिय विमानस्थलबाट भारतीय नागरिक पक्राउ,काठमाडौँ — प्रहरीले त्रिभुवन अन्तर्राष्ट्रिय विमानस्थलबाट लागूऔषध गाँजाजस्तो देखिने वस्तु करिब ५ किलो ३० ग्रामसहित भारतीय नागरिक मोहम्मद इसा काक्किरिचल पुथियापुराइल पक्राउ परेको छ ।त्रिभुवन अन्तर्राष्ट्रिय विमानस्थल सुरक्षा कार्यालय र भन्सार कार्यालयबाट खटिएको संयुक्त टोलीले थाई लायोन एयरको उडानद्वारा बैंककबाट काठमाडौं आएका उनलाई जाँच गर्नेक्रममा लगेजबाट उक्त वस्तु फेला पारी पक्राउ गरेको हो ।उनलाई आवश्यक अनुसन्धान तथा कारवाहीको लागि लागूऔषध नियन्त्रण ब्यूरो पठाइएको प्रहरीले जनाएको छ ।
तारकेश्वरमा मोटरसाइकलको ठक्करबाट पैदल यात्रीको मृत्यु,"काठमाडौँ — काठमाडौंको तारकेश्वर नगरपालिका वडा नम्बर ८ स्थित शिवमन्दिर नजिकै मोटरसाइकलको ठकरबाट पैदल यात्रीको मृत्यु भएको छ ।बुधबार साढे ९ बजे तिर तारकेश्वर ३, पााचमानेका २२ वर्षीय नविन घिमिरेले चलाएको बा ७४ प ७०५४ नम्बरको डुक मोटरसाइकलले पैदल यात्री ७० वर्षीय कुलबहादुर आचार्यलाई ठक्कर दिएको थियो ।ठकरबाट गम्भीर घाइते भएका तारकेश्वर–८, भेटघाट चोक बस्ने आचार्यलाई तत्काल सिटी अस्पताल लगिएको थियो । पछि थप उपचारका लागि टोखा स्थित ग्राण्डी अस्पताल लगिए पनि उपचारकै क्रममा राति ११ : २० बजे डाक्टरले मृत घोषणा गरेका थिए ।मोटरसाइकल चालक घिमिरे र मोटरसाइकल नियन्त्रणमा लिएर प्रहरीले यस घटनाबारे थप अनुसन्धान गरिरहेको जिल्ला प्रहरी परिसर काठमाडौंका सूचना अधिकारी अपिलराज बोहराले जानकारी दिए ।"
ललितपुर महानगरपालिकाले स्वास्थ्य बीमाको प्रिमियममा ४० प्रतिशत अनुदान दिने,"ललितपुर — ललितपुर महानगरले महानगरबासीको स्वास्थ्य बीमाको ४० प्रतिशत प्रिमियम तिर्ने भएको छ। महानगरपालिका र राष्ट्रिय बीमा बोर्डबीच बुधबार प्रिमियम तिर्ने सम्बन्धी समझदारी पत्रमा हस्ताक्षर भएको छ।हस्ताक्षर पत्रमा महानगर प्रमुख चिरीबाबु महर्जन र बीमा बोर्डका कार्यकारी निर्देशक रघुराज काफ्लेले संयुक्त रुपमा हस्ताक्षर गरे । यसैगरी नगर प्रहरी, महानगरका सरसफाईकर्मी, सवारीचालक र महानगरमा बसोबास गर्ने एकल महिला र टोल स्वास्थ्य उत्प्रेरक (टिएचपी)को भने सय प्रतिशत नै प्रिमियम महानगरले तिर्ने भएको छ। महानगरले पाटन अस्पतालसँगको प्राविधिक सहयोगमा स्वास्थ्य बीमा कार्यक्रम दुई वर्ष अघिबाट शुरु गरेको हो । यल स्वास्थ्य केन्द्रमार्फत बिमा कार्यक्रमको प्रथम सेवा केन्द्रबाट प्राप्त हुने स्वास्थ्य सेवा लिइरहेका छन् । ललितपुर महानगरका प्रमुख चिरीबाबु महर्जनले पाटन अस्पतालसँग सहकार्य गरेर महानगरको स्वास्थ्य क्षेत्रमा नयाँ र नौलो काम गरेको बताए । कोभिडपछि महानगरले सहयोगमा पाटन अस्पतालमा अक्सिजन प्लान्ट समेत जडान गरेको नगर प्रमुख बताए ।पाटन स्वास्थ्य विज्ञान प्रतिष्ठानका निर्देशक रवि शाक्यले स्वास्थ्य बीमा कार्यक्रममा समेटिएका नागरिकको ४० प्रतिशत प्रिमियम तिर्ने निर्णय महत्वपूर्ण निर्णय भएको बताए । ललितपुर महानगर पाटन अस्पतालको अभिभावक भएको बताउँदै पाटन अस्पतालको उतारचढाव र कठिनाईमा सँगै भएको बताए ।राष्ट्रिय बीमा बोर्डका रघुराज काफ्लेले बीमा कार्यक्रमभित्र समेटिएका नागरिकको ४० प्रतिशत बीमा गरेर महानगर आफ्ना नागरिकको स्वास्थ्यप्रति संवेदनशील भएको प्रमाणित भएको बताए । उनले भने, ‘यो अन्य सात सय ५२ स्थानीय तहको लागि अनुकरणीण काम हो ।’"
अमेरिका पठाइदिन्छु भन्दै ७५ लाख ठगीको अभियोगमा पक्राउ,काठमाडौँ — प्रहरीले वैदेशिक रोजगारीमा आकर्षक तलबको प्रलोभनमा पारी अमेरिका पठाइदिन्छु भन्दै ठगी गरेको अभियोगमा चन्द्रागिरि नगरपालिका–७ बस्ने तनहुँ व्यास नगरपालिका–१२ घर भएका ३० वर्षीय रन्जन पाण्डेलाई पक्राउ गरेको छ ।प्रहरीका अनुसार रन्जनले अमेरिका पठाइदिन्छु भन्दै पीडितबाट ७५ लाख ५० हजार रूपैयाँ लिई सम्पर्कविहीन भएका थिए । उनलाई पीडितको उजुरीको आधारमा काठमाडौं उपत्यका अपराध अनुसन्धान कार्यालय टेकुबाट खटिएको टोलीले काठमाडौं महानगरपालिका–४ बाट पक्राउ गरेको हो ।उनलाई आवश्यक अनुसन्धान तथा कारबाहीका लागि जिल्ला प्रहरी परिसर काठमाडौं पठाएको प्रहरीले जनाएको छ ।
"गत वर्षको बाढीले ठूलो पाठ सिकायो, आवश्यक पूर्वतयारी गर्दैछौँ : मेयर महर्जन","काठमाडौँ — ललितपुर महानगरपालिकाका प्रमुख चिरिबाबु महर्जनले गत वर्ष असोजमा आएको बाढीबाट ठूलो पाठ सिकेको बताउँदै विपद् जोखिम न्यूनीकरण र प्रतिकार्यका लागि आवश्यक तयारी भइरहेको बताएका छन् ।मंगलबार आयोजित एक कार्यक्रमलाई सम्बोधन गर्दै मेयर महर्जनले प्राकृतिक विपद्‍बाट नगरबासीलाई सुरक्षा प्रदान गर्न महानगरपालिकाले सुरक्षाकर्मीलाई तालिम प्रदान गर्ने तथा उपकरण व्यवस्थापनका काम गरिरहेको बताएका हुन् ।यद्यपि केही उपकरण तथा साधन अभाव रहेकाले त्यसतर्फ समेत काम भइरहेको उनको भनाइ छ । 'गत वर्षको असोजमा गएको बाढीबाट हामीले ठूलो पाठ सिक्यौँ । यस्ता विपद्बाट नगरबासीहरुलाई सुरक्षा प्रदान गर्नको निमित्त ललितपुर महानगरपालिकाले गर्नुपर्ने धेरै कामहरु बाँकी नै छन् भनेर हामीले लेसन लर्न गर्यौं । सोहीअनुसार हामीले विभिन्न किसिमको तालिम र उपकरणको पनि हामीले व्यवस्थापन गरेका छौँ,' उनले भने ।विपद् व्यवस्थापनको सवालमा मुलुकका ७५३ स्थानीय तहहरुमध्ये ललितपुर महानगरपालिका अब्बल भए पनि आवश्यक पूर्वतयारी गर्न नसक्दा गत वर्षको विपद्को प्रतिकार्य गर्न नसकिएको मेयर महर्जनले स्वीकार गरे ।"
मेलम्चीमा बाढीपछि उपत्यकामा रिबर्मा खोलाको पानी,"काठमाडौँ — खोलामा बाढी आएपछि मेलम्चीको मुहानबाट उपत्यकामा पानी ल्याउन बन्द गरिएको छ । असार ३ गतेदेखि खोलामा बाढीले गर्दा धमिलो पानी आउन थालेपछि उपत्यकामा पानी ल्याउन बन्द गरिएको मेलम्ची खानेपानी विकास समितिले जनाएको छ ।बर्खायाम सुरु भएसँगै उपत्यकावासीलाई नियमित रूपमा आपूर्तिका लागि मुहान नजिकै रहेको रिबर्मा खोलामा मेलम्ची खोलाको पानी जम्मा गरी सुरुङमार्फत पठाएर उपत्यकामा पानी वितरण गरिएको छ ।उपत्यकामा खानेपानीको अभावलाई मध्यनजर गर्दै रिबर्मा खोलाबाट ५ देखि ७ करोड लिटर पानी काठमाडौं ल्याइएको मेलम्ची खानेपानी विकास समितिका कार्यकारी निर्देशक रत्न लामिछानेले बताए । मेलम्चीकै पानी भने बर्खा अवधिभर काठमाडौं ल्याउन गारो हुने उनको भनाइ छ । ‘खोलामा बाढी पनि आउन थालेको छ, आयोजनामा क्षति नहोस् भनेर पनि अब पानी बन्द गर्नुपर्ने नै अवस्था आयो,’ उनले भने ।मेलम्ची खानेपानी विकास समितिका प्रवक्ता राजेन्द्र पन्तले मेलम्चीको पानी रिबर्मा खोलामा ल्याएर वितरण प्रणालीमा पठाइएको बताए । ‘बाँध क्षेत्र नजिकै छ, त्यहाँको पानी सिधै सुरूङमा हालेर काठमाडौं ल्याइएको छ,’ उनले भने । मेलम्ची आयोजनाको हेडवर्क्स नबन्दासम्मका लागि अस्थायी रूपमा रिबर्मा खोलाको पानी मिसाएर काठमाडौं ल्याइ वितरण गरिने उनले बताए ।अहिले मेलम्चीबाट दैनिक २० करोड लिटर पानी आइरहेको छ । बर्खाको बेलामा रिबर्मा खोलाबाट ५ देखि ७ करोड लिटर पानी र बागमती नदीबाट पनि ५ देखि ७ करोड लिटर पानी गरी करिब १४ करोड लिटर पानी यो वर्ष काठमाडौं ल्याउने गरी तयारी गरिएको मेलम्ची खानेपानी विकास समितिका कार्यकारी निर्देशक लामिछानेले बताए ।काठमाडौं उपत्यकामा दैनिक ४७ करोड लिटर पानीको माग छ । त्यो माग अनुसार पानी वितरण नसकिएको काठमाडौं उपत्यका खानेपानी लिमिटेड(केयुकेएल) ले जनाएको छ ।–प्रशिक्षार्थी"
भिडियो कलमा अश्लील क्रियाकलाप गरी सामग्री बनाएर बिक्री गरेको आरोपमा युवक पक्राउ,"काठमाडौँ — भिडियो कलमा अश्लील क्रियाकलाप गरी ती भिडियो सामग्रीको रुपमा बिक्री वितरण गरेको आरोपमा एक युवकलाई प्रहरीले पक्राउ गरेको छ ।नेपालमा रहेका तथा विदेशमा रहेका महिला र पुरुष दुवैसँग रकम लिइ भिडियो कलमार्फत महिलाका अश्लिल सामग्री तयार गरी बिक्री–वितरण गरेको अभियोगमा प्रहरीले २९ वर्षीय रमेश थापालाई काठमाडौँबाट पक्राउ गरेको हो । सुर्खेत, वीरेन्द्रनगर नगरपालिका–६ का थापा काठमाडौंको टोखा नगरपालिकामा बस्दै आएका थिए ।जिल्ला प्रहरी परिसर काठमाडौंका सूचना अधिकारी अपिलराज बोहराका अनुसार उनलाई गत शुक्रबार पक्राउ गरिएको थियो । बोहराका अनुसार थापाले सामाजिक सञ्जाल तथा भिडियो कलमार्फत महिलालाई अश्लील क्रियाकलापमा सहभागी गराउने र ती भिडियो तथा तस्बिरहरू भिडियो सामग्रीको रूपमा प्रयोग गरी वितरण तथा कारोबार गर्ने गरेको शंकाको आधारमा पक्राउ परेका थिए । थापाविरुद्ध मुलुकी अपराध संहिता २०७४ को दफा १२१ अनुसार ‘अश्लील किताब, पर्चा इत्यादि बनाउन वा बिक्री गर्न नहुने’ कसुरमा पाँच दिनको म्याद लिएर अनुसन्धान अगाडि बढाइएको छ ।दफा अनुसार यस्तो कसुर गर्ने वा गराउने व्यक्तिलाई एक वर्षसम्म कैद वा दस हजार रुपैयाँसम्म जरिवाना वा दुवै सजाय हुने व्यवस्था छ ।"
रेडियो कान्तिपुरले आयोजना गर्दै छ ‘नेसनल म्युजिक अवार्डस् २०८१’,"काठमाडौँ — रेडियो कान्तिपुरले आगामी असार २८ मा आम दर्शकलाई समेट्दै प्रतिष्ठित ‘नेसनल म्युजिक अवार्डस्’सँगै कन्सर्टको आयोजना गर्दै छ ।१४ विधा र लाइफटाइम अचिभमेन्ट अवार्डसहितको यो कन्सर्टमा कुम सागरदेखि दुर्गेश थापासहित १० चर्चित युवा कलाकारको प्रस्तुति रहनेछ ।३ हजार दर्शक क्षमता रहेको गोदावरी सनराइज सम्मेलन केन्द्रमा कुम र दुर्गेशसँगै सुशान्त घिमिरे, स्वप्न सुमन, अस्मिता अधिकारी, वाङ्देन शेर्पा, एलिना चौहान, पशुपति शर्माले सांगीतिक प्रस्तुति दिँदा सुन्दर खनाल र सुजिता श्रेष्ठले हास्य प्रस्तुतिले मनोरन्जन गराउनेछन् ।कान्तिपुर टेलिभिजनका सीईओ सुरजसिंह ठकुरीले नेसनल म्युजिक अवार्डस्‌ले आफ्नो स्तर बढाउँदै यसपटक कन्सर्टसँगै अवार्ड वितरण गर्न लागेको जानकारी गराए । ‘यो वर्षौंदेखि हुँदै आएको कार्यक्रम हो । पुराना व्यक्तित्त्वको योगदान सम्झँदै उहाँहरुलाई दोसल्ला ओढाउँदै सम्मान दिँदै आएका हौं । पहिला हामी पाँचतारे होटलमा कार्यक्रम गर्दै, टेलिभिजनमार्फत दर्शकबीच पुग्दै आएका थियौं । तर, यसपटक दर्शक सँगसँगै बसेर हामी कार्यक्रम गर्दै छौं,’ ठकुरीले भने, 'पाँचतारे होटलबाहिर बसेर दर्शकसँगै यो कार्यक्रम गर्छौं । यो म्युजिकल नाइट्समा युवा कलाकारलाई स्थान दिँदै उहाँहरुको प्रस्तुतिमार्फत हामी सँगै रमाउनेछौं ।'रेडियो कान्तिपुरका स्टेसन म्यानेजर पवन आचार्यले यसअघि रेडियो कान्तिपुरमा बजेका गीतलाई मात्रै अवार्ड दिइने गरेकामा केही वर्षयताबाट कान्तिपुरबाहेका क्षेत्रमा बजेका गीतलाई पनि अवार्डमा समावेश गराउँदै आएको बताए ।‘रेडियो कान्तिपुर मात्रै त्यस्तो रेडियो हो, जसले गीत बजाएबापत स्रष्टालाई रोयल्टी दिने गर्थ्यो । त्यही रोयल्टी दिने क्रममा हामी कार्यक्रम आयोजना गर्थ्यौं । तर, अहिले रोयल्टी संकलन समाजले नै रोयल्टी लिन्छ । त्यसैले अहिले हामीले कान्तिपुरमा बजेका मात्रै होइन बाहिर बजेका गीतलाई पनि अवार्डस्‌मा समेट्छौं,’ आचार्यले भने, 'टिकट किन लिनुभयो भन्नुहोला ? खासमा अपनत्व अनुभव गराउन हामीले टिकट राखेका हौं । संगीतका मुर्धन्य व्यक्तित्त्वलाई उहाँहरुले संगीतमा गर्नुभएको जीवन लगानीको कदरस्वरुप पनि हामीले टिकट राखेका हौं ।'कार्यक्रम रेड कार्पेटसहित आयोजना हुनेछ ।"
"नेसनल म्युजिक अवार्ड्स यसपालि कन्सर्टसहित, दुर्गेश थापादेखि कुम सागरसम्मको प्रस्तुति","काठमाडौँ — संगीत क्षेत्रको प्रतिष्ठित अवार्ड कार्यक्रम ‘नेसनल म्युजिक अवार्ड्स २०८१’ (एनएमए) ले पहिलो पटक दर्शकलाई समेत समावेश गराउँदै अवार्डसहित सांगीतिक कन्सर्ट आयोजना गर्दै छ । रेडियो कान्तिपुरले हरेक वर्ष आयोजना गर्दै आएको यो कार्यक्रममा यसपालि युवा पुस्ताका चर्चित १० कलाकारले एउटै मञ्चमा प्रस्तुति दिँदै छन् ।गोदावरी सनराइज सम्मेलन केन्द्रमा २८ असारमा हुने कार्यक्रममा पहिलो पटक कुम सागर र दुर्गेश थापाले एकसाथ प्रस्तुति दिँदै छन् । आकर्षणको केन्द्रमा रहेका यी दुईको प्रस्तुतिसँगै युवा गायकहरू स्वप्न सुमन, सुशान्त घिमिरे, वाङ्देन शेर्पा, अस्मिता अधिकारी, एलिना चौहान र पशुपति शर्माका साथै कार्टुन क्रु, सुन्दर खनाल र सुजिता श्रेष्ठको विशेष प्रस्तुति रहनेछ । कार्यक्रममा सहभागी हुन इच्छुक दर्शकले ईसेवाबाट टिकट खरिद गर्न सक्नेछन् ।कार्यक्रममा ३ हजारभन्दा बढी दर्शकको अपेक्षा गरिएको आयोजकको भनाइ छ । सहभागी हुन सर्वसाधारणका लागि १५ सय र भीआईपीका लागि ५ हजार रुपैयाँका टिकट छन् । कार्यक्रममा १४ विधामा अवार्ड वितरण गरिनेछ । यस्तै दीर्घ साधना सम्मान (लाइफटाइम अचिभमेन्ट अवार्ड) बाट संगीत क्षेत्रमा जीवनभर लामो समयसम्म योगदान दिएका कलाकारलाई पुरस्कृत गरिनेछ । गत वर्ष पपसम्राट ओमविक्रम विष्टलाई यो सम्मान दिइएको थियो । ओमले आफ्ना कालजयी गीतमार्फत दर्शक झुमाएका थिए ।रेडियो कान्तिपुर संगीतको विकासमा क्रियाशील भएकाले संगीत क्षेत्रको प्रवर्द्धन गर्न नेसनल म्युजिक अवार्ड्स गर्दै आइरहेको हो । रेडियो कान्तिपुरले शुक्रबार पत्रकार सम्मेलन गरी शीर्ष पाँच मनोनयन सार्वजनिक गर्दै छ । वर्षभरि प्रदर्शनमा आएका गीतबाट विभिन्न विधामा मनोनयन सार्वजनिक गर्ने बताइएको छ ।रेड कार्पेटसहितको भव्य सांगीतिक कार्यक्रम पहिलो पटक आमदर्शकका लागि समेत आयोजना गरिएको कान्तिपुर पब्लिकेशन्स्की कर्पोरेट म्यानेजर सिम्रन श्रेष्ठले बताइन् । ‘नेपालमा संगीत क्षेत्रमा योगदान दिएका कलाकारलाई सम्मान गर्ने अनि युवा पुस्तालाई समेट्ने यस किसिमको प्रतिष्ठित अवार्ड कार्यक्रम छैन, त्यसैले रेडियो कान्तिपुरले यो क्षेत्रमा योगदान दिएका कलाकारलाई समेट्दै उनीहरूलाई सम्मान गर्ने कार्यक्रम गर्न आवश्यक ठान्दै एनएमए सुरु गरेको हो,’ श्रेष्ठ भन्छिन्, ‘यसपालिको अवार्ड कार्यक्रम हामीले आमदर्शकको सहभागितामा आयोजना गर्दै छौं । दुर्गेश थापादेखि कुम सागरसम्मलाई एउटै मञ्चमा उभ्याउँदै छौं । सबै दर्शकलाई यो भव्य कार्यक्रममा सहभागी भइदिन हुन अनुरोध गर्दछु ।’रेडियो कान्तिपुरले स्थापनादेखि नै संगीत क्षेत्रका कलाकारलाई रोयल्टी वितरण गर्दै आइरहेकामा ८ वर्षयता भने ‘नेसनल म्युजिक अवार्ड्स’ गरिरहेको छ । यसअघि स्रष्टालाई रोयल्टी दिन आयोजना हुँदै आएको यो कार्यक्रम समयसँगै बृहत् अवार्ड कार्यक्रमको आवश्यक महसुस गरेर एनएमए सुरु गरेको रेडियो कान्तिपुरका स्टेसन म्यानेजर पवन आचार्य बताउँछन् ।‘स्थापना कालदेखि हामीले रेडियो कान्तिपुरको वार्षिकोत्सवमा स्रष्टालाई रोयल्टी दिने मात्र गर्थ्यौं, त्यतिबेला शीर्ष १० गीत छान्दै रोयल्टी दिन्थ्यौं, अहिले रोयल्टी त रोयल्टी समाजलाई एकमुष्टमा बुझाउँछौं,’ आचार्य भन्छन्, ‘हामीले ०६५ बाट अर्नस भनेर कार्यक्रम गर्‍यौं, ०७१/७२ बाट नेसनल अवार्ड वितरण गर्न थाल्यौं । पहिला रेडियोमा मात्र बजेको गीतलाई अवार्ड दिन्थ्यौं । अहिले चाहिँ दुई तहका निर्णायक राखेर रेडियोबाहेकका क्षेत्रमा सार्वजनिक भएका गीतलाई पनि अवार्ड दिन्छौं ।’"
निर्माता-निर्देशक नै फिल्म लेख्न किन अघि सरिरहेका छन् ?,"काठमाडौँ — एक वर्षयता फिल्म लेखिरहेका अभिनेता एवं पटकथाकार दीपकराज गिरीलाई सधैं लाग्छ, 'फिल्म लेख्ने राम्रो पटकथाकार भइदिए लेखनको भार बिसाइन्थ्यो । 'जात्रा' निर्देशक प्रदीप भट्टराईलाई पनि फिल्म लेख्न बस्दा यस्तै अनुभव हुन्छ । हुन त यसबीच प्रदीपले केही पटकथाकारसँगको सहकार्यमा फिल्म लेख्न खोजे । चित्तबुझ्दो लेखक पाएनन्, त्यसपछि आफैं तातिए ।अभिनय मात्रै गर्न रुचाइरहने कलाकार दीपकलाई फिल्म लेखकको अभावले नै लेखनमा डोर्‍याएको हो । यो दीपक र प्रदीपको भोगाइ मात्रै होइन, फिल्म लेखकको खडेरीका कारण अधिकांश नेपाली फिल्मकर्मी आफै कथा लेख्दै फिल्म बनाइरहेका छन् ।सबैको गुनासो एउटै छ, नेपाली फिल्म क्षेत्रमा राम्रो पटकथाकारको साँच्चै हाहाकार छ !फिल्मको मेरुदण्ड हो, पटकथा । तर, पटकथा नै कमजोर भए कस्ता फिल्म बन्लान् ? नेपाली फिल्म यही पक्षमा चुकिरहेको छ । हरेक फिल्मका समीक्षाले पटकथाका दुर्बल पक्ष कोट्याइरहेको पनि हुन्छ । आखिर नेपाली फिल्म क्षेत्रले दशकौं पूरा गरिरहँदा पटकथाकारको अभाव किन खट्किइरहन्छ ?निर्देशक दीपेन्द्र लामा ‍लेखक अभावकै कारण फिल्म क्षेत्रमा भएका एकाध पटकथाकारलाई छोटो समयमा थुप्रो फिल्म लेख्नुपर्ने बाध्यता रहेको सुनाउँछन् । साथै, लेखकमाथि गर्नुपर्ने लगानी पनि न्यून रहेकाले लेखिरहेकै लेखकका हकमा पनि उत्साहित हुने वातावरण नभएको लामाले सुनाए ।खासमा फिल्म लेख्न औसतमा ६ महिना लाग्छ । तर, यहाँ फिल्म बनाउनेहरु सधैं हतारमै हुन्छन् । निर्मातालाई मात्रै होइन कलाकारमा पनि सीमित समयमा फिल्म सिध्याउनुपर्ने बाध्यता देखिन्छ । 'यस्तो दबाबबीच लेखकले लेख्दा सोचेको जस्तो स्क्रिप्ट बन्दैन । अर्को त त्यही स्क्रिप्टमाथि छलफल गर्ने, सच्याउने समय नै हुँदैन, 'निर्देशक लामाले भने, 'विडम्बना यहाँ लेखकलाई अझै पनि उचित पारिश्रमिक दिइँदैन । हिरोलाई ६० लाख दिइसक्यो, निर्देशकलाई ४०/५० लाख । लेखकलाई २/३ लाखमा लेखिदिनु भन्ने फिल्मकर्मीको आसय हुन्छ ।'दीपेन्द्रले भनेझैं नेपालमा फिल्मका विभिन्न विभागका लागि राम्रै बजेट छुट्याउन थालिएको छ । तर, लेखनका लागि अझै बजेट कम छ । अहिले पनि कतिपय निर्माता लेखकसँग थोरै पैसामै बार्गेनिङ गरिरहेका भेटिन्छन् । ६ महिना ढुक्कले लेख्ने पारिश्रमिक छुट्याइदिँदैनन् । जीवन चलाउने पारिश्रमिक नपाउने लेखक उत्साहित होउन् पनि कसरी ! यस्तो हुँदा, लेखकलाई आफ्नो दैनिकीकै लागि थोरै समयमा धेरै स्क्रिप्ट सकौं भन्ने पनि हुन्छ ।छोटो समयमा लेखिएका कथा कस्तो बन्ला ? लेखककै सवालमा छिमेकी मुलुक भारत धेरै अगाडि पुगिसकेको अनुभव पटकथाकार सम्पदा मल्लले बटुलेकी छन् । 'भारतलाई नै हेर्ने हो भने लेखक त्यहाँ सुरक्षित छन् । त्यहाँ त लेखकलाई सुरक्षित गर्ने कानुन नै बनेका छन् । तर यहाँ ६ महिनासम्म फिल्म लेखिरहँदा लेखकलाई परिवार पाल्ने पारिश्रमिकसमेत पुग्दैन,' सम्पदा भन्छिन् ।उनी बल्ल नेपाली फिल्मकर्मी पटकथाप्रति गम्भीर हुन थालेको देख्छिन् । भारतीय फिल्म उद्योगबाट पटकथा ओसार्दै फिल्म बनाउन सुरु गरेको नेपाली फिल्मको इतिहास लामो समय बलिउडको नक्कलमै बित्यो । बल्लतल्ल फिल्मकर्मीले पटकथाको महत्त्व बुझ्न थालेको कुरा साँचो हो । 'खासमा पहिलाको पुस्तालाई त फिल्म लेखनको संरचना नै थाहा थिएन । अहिले बल्ल फिल्मकर्मीलाई पटकथाको संरचनामाथि ज्ञान हुन थालेको छ । अबको पुस्ता त झन् पढेर आउने वालामा छन्,' सम्पदाले भनिन्, 'जे पायो त्यही लेख्ने, विदेशी फिल्मको नक्कल गर्नेभन्दा पनि स्क्रिप्ट राइटिङको आफ्नै ग्रामर हुँदो रहेछ भन्ने बुझाइसम्ममा नेपाली फिल्मकर्मी पुग्न थालेका छन् । यो सकारात्मक पाटो हो ।' अहिलेका पुस्तामा निकै सम्भावना रहेको उनले देखेकी छन् ।पटकथा लेखनको आधारभूत ज्ञान नभएकाहरु संवेदनशील नभइदिँदा फिल्म क्षेत्रको लेखन बलियो नभएको बताउँछिन्, सम्पदा । 'विज्ञान र कलाको संयोजन हो, स्क्रिप्ट राइटिङ । यसलाई बुझ्ने क्रम भने अहिले बढेको छ,' उनले थपिन् ।पटकथाका सवालमा नेपाली फिल्म अझै पनि बामे सर्दै गरेको अवस्थामा देख्छन्, निर्देशक प्रदीप भट्टराई । कुशल लेखक भेटिएका भए प्रदीपलाई पनि कलम बन्द गरेर निर्देशन मात्रै गर्ने रहर छ । तर, नेपाली फिल्म क्षेत्रको यही रिक्तताले उनी पनि 'स्क्रिप्ट' लेख्न बाध्य छन् । त्यसैले पटकथा लेखनमा आफू सिक्दै अगाडि बढिरहेको उनी सुनाउँछन् ।'हाम्रो कथा हामीले नै भन्नुपर्छ भनेर सिक्दै अगाडि बढ्यौं । त्यसैले पनि कुशल लेखकको कमजोरी खट्किरहन्छ,' निर्देशक भट्टराई भन्छन्, 'लेखकको धेरै नै अभाव छ नेपालमा, त्यसैले पनि हामीले कनीकुथी लेखिरहेका छौं ।'पटकथा लेखन सहज विषय पक्कै होइन । कथा मात्रै पनि पकटथा होइन । साहित्यजसरी यसको कथा सलल बगाउन सकिन्न । कथासँगै प्राविधिक पाटोलाई पनि मध्यनजर गरिनुपर्छ । कथा, पात्र, घटना अनि परिघटना मिसाउनैपर्‍यो । त्यसलाई पनि फिल्मको व्याकरणमा ढाल्नुपर्‍यो ।वर्तमान समयमा त कुनै समुदायको कथा भन्दै गर्दा उनीहरुका भावना, प्रतिनिधित्वमाथि संवेदनशील बन्नुपर्ने सवाल उठिरहेका छन् । दलितको कथा भन्न त्यही समुदायबाट कथावाचक आउनुपर्ने समयको माग छ । अर्कोतिर महिला चरित्र चित्रण उहिलेझैं स्त्रीद्वेषी दृष्टिकोणबाट लेखिनुभएन । फिल्म लेखनसँगै यस्ता गहन विषयलाई फिल्ममार्फत पस्कनु पक्कै एक/दुई दिनको लेखनमा सम्भव छैन । 'यो त भिजुअल राइटिङ हो । सीमित समयभित्र कथासँगै प्राविधिक पाटोलाई पनि मध्यनजर गरेर लेख्नुपर्ने हुन्छ । खासमा अहिले हामी यो लेखनको अभ्यासमा छौं,' लेखक भट्टराईले भने । राज्यले पनि पटकथाको क्षेत्रमा लगानी गर्नुपर्ने आवश्यकता देख्छन् उनी । फिल्मकर्मीले पटकथालाई बलियो बनाउन 'स्क्रिप्ट डक्टर' देखि फरक विकल्पको खोजी गरिरहेका छन् ।फिल्मकर्मीले नयाँ पटकथाकारलाई विश्वास गर्न नसक्दा पनि यो क्षेत्रको रिक्तता पूर्ति नभएको निर्देशक दीपेन्द्र लामा तर्क गर्छन् । 'निर्माता, निर्देशकले नयाँ लेखक खोज्न नसकेको पनि हो । जजसले फिल्म लेखिरहेको छ, उसैमाथि मात्र विश्वास गर्ने । नयाँ लेखकले लेखेर ल्याएको स्क्रिप्ट राम्रो छ वा छैन भन्ने निर्णय लिन सक्ने क्षमता पनि कति निर्देशकमा छैन,' उनले समीक्षात्मक हुँदै भने, 'उनीहरुमा धेरै फिल्ममा हेरिरहेको, हिन्दी/अंग्रेजी फिल्मकै प्लट राखेको स्क्रिप्ट मन पराउने सम्भावना हुन्छ । त्यसैले सिर्जनात्मक रुपले लेख्ने कति लेखक निरुत्साहित हुने वातावरण पनि छ अहिले ।'हतारको लेखनराम्रो फिल्मका लागि बलियो पटकथा चाहिन्छ । तर, नेपालमा पटकथा लेखनमै समयको अभाव धेरै छन् । उदाहरणका लागि नेपालका व्यस्त लेखक हुन्, प्रदीप भारद्वाज । ०८२ सालमा प्रदीपले लेखेका 'वर एन्ड वधु', 'अञ्जिला', 'पिताम्बर' र 'जन्ते बाख्रो' प्रदर्शनमा आए । अहिले 'सिटामोल' र 'रियाल रिंगेट' प्रदर्शनको तयारीमा छ भने छायांकनमा जान बाँकी 'काजी' र 'असर्फी' लेखिरहेका छन् ।अहिलेसम्म करिब ५०/६० फिल्म लेखिसकेका प्रदीपकहाँ स्क्रिप्ट लेखिदिने अनुरोधसहित आउनेहरु अधिकांश फिल्मकर्मी हतारोमै हुन्छन् ।फिल्म लेखनमा उदाएका लेखक विकास सुवेदीकहाँ पनि निर्मातादेखि निर्देशक यसरी नै आइपुग्छन् । अधिकांश त फिल्म प्रदर्शनको मिति बोकेरै निश्चित समयसीमाभित्र फिल्म लेखिसक्नुपर्ने सर्त अघि सार्छन् । ती फिल्मकर्मीलाई 'स्क्रिप्ट लक' नहुँदै फिल्मको प्रदर्शन मिति सार्वजनिक गर्न हतारो हुन्छ ।प्रदीपकहाँ त निर्देशक/निर्माता फिल्म 'हिट हुनुपर्ने' दबाबसहित आइपुग्छन् । यसरी हतारोमा फिल्म लेखनको आग्रह बोकेर आउनेहरुलाई प्रदीप र विकासले नकार्दै आएका छन् ।हतारोमै फिल्मको स्क्रिप्ट सक्नुपर्ने बाध्यता किन त ?'अहिले बल्ल लेखकले १० लाख लिन पाए । अलिअलि फिल्म लेख्न थालेकाले ३/४ लाख लिन थालिसके । पहिला त ५०/६० हजारमै सीमित थियो,' अभिनेता दीपकराज गिरी सुनाउँछन् ।राम्रो 'बजेट' छुट्याए पनि समयको हकमा अझै निर्माताले लेखकलाई निचोर्न खोज्ने उनको भनाइ छ । 'एकै महिनामा स्क्रिप्टमा हातमा पर्नुपर्‍यो भन्दै निर्माता त्यहाँ पुग्छन् । त्यो लेखकले त्यही दबाबमा लेख्छन्,' उनी भन्छन्, 'एक महिनामा सुटिङमा जानुपर्छ भन्दै त्यस्तो स्क्रिप्ट कलाकारकहाँ आइपुग्छ । यसमा अझै काम गर्नुस् न भनेर कलाकारले सुझाव दिँदा कलाकार नै परिवर्तन भइसक्छन् ।'फिल्म लेखनको प्रकिया बुझ्न नसक्दा पटकथा कमजोर बनिरहेको धारणा राख्छन्, उनी । 'कथा बुन्न आयो । संरचना पनि बुझ्यौं होला । स्क्रिप्ट डाक्टरले पनि थ्री एक्ट बुझाइदिन्छ होला । कथा भन्ने शैली फरक होलान् । तर जस्तो पटकथाका लागि पनि समय त धेरै चाहिन्छ,' उनी भन्छन्, 'हलिउडमा त एउटै स्क्रिप्टमाथि थुप्रो लेखकबीच मन्थन हुन्छ । हामीकहाँ त त्यसले थाहा पाउला कि भनेर लुकाउने सोच छ ।'कुनै फिल्म हिट भयो भने त्यस्तै शैलीका फिल्म बन्ने परिपाटीप्रति पनि उनलाई मन परेको छैन । 'सारङ्गीका धुन सुनेर आएका निर्माताले चाँडै धुन सुनाउन खोज्छन् । उनीहरुलाई थाहा हुँदैन कि सारङ्गीको धुन निकाल्न कति गाह्रो हुन्छ,' उनको व्यंग्योक्ति छ, 'खासमा उनीहरु त्यो धुनमा ४६ करोड देखिरहेका हुन्छन् । त्यो धुनमा पैसाको खनखन आवाज सुनेपछि त्यस्तै फिल्म बनाउने हतारोमा लेखककहाँ पुग्छ निर्माता ।''प्रकाश', 'पुजार सार्की' प्रदर्शनमा आएलगत्तै विकास सुवेदीकहाँ थुप्रै निर्माता फिल्म लेखिदिनुपर्ने भन्दै आइपुगे । अधिकांशलाई फिल्म तुरुन्तै सकेर प्रदर्शनमा ल्याउने हतार थियो । तर, सामाजिक विषयवस्तु उठाइरहँदा त्यसप्रतिको संवेदनशीलता, गहिराइमा पुग्न समय लाग्ने देखेर विकासले ती निर्मातालाई फर्काइदिए । उनी भन्छन्, 'मैले तुरुन्तै लेखिसक्ने विषयमा फिल्म लेख्दिनँ । लेखन भनेको समय लाग्ने क्षेत्र नै हो । त्यसैले बरु दैनिकीका लागि पैसा नपुगोस् तर ढुक्कले फिल्म लेख्छु भनेर बसेको छु ।'लेखनमै व्यस्त रहेका प्रदीप भारद्वाज लेखन कमजोर हुनुको अर्को पाटो फिल्ममेकिङ पनि रहेको सुनाउँछन् । उनको शब्दमा भन्नुपर्दा नेपालमा स्क्रिप्टजत्तिको फिल्म बन्दैन । निर्माणको चरणमा फिल्म खस्कन्छ, त्यसको दोष लेखकलाई दिन्छ । जस्तै: निर्माताले लेखकबाट 'लक' भइसकेको पटकथा नै लिएर छायांकनमा जान्छन् । अहिले त छायांकनमा जानुअघि ती स्क्रिप्टमाथि दुई/चार जना लेखक/निर्देशकबाट सल्लाह लिने चलन बढेको छ । अर्को त छायांकनमा गइसकेपछि फिल्म पोस्टप्रोडक्सनको टेबलमा बन्छ । जहाँ, फिल्मको ध्वनि, रङ, सम्पादनदेखि डबिङ लगायतका थुप्रै चरणमा फिल्म पुग्छ ।फिल्म टिमवर्कमा बन्ने हुँदा कति स्क्रिप्ट यिनै चरणमा खुकुलिँदै जाने भारद्वाजको अनुभव छ । 'स्क्रिप्ट एउटा, फिल्म अर्को' बन्ने अवस्थालाई पनि उनले खेपेका छन् । 'लेखेर मात्रै फिल्म बन्दैन, फिल्म त टिमवर्क हो । विदेशमा स्क्रिप्टभन्दा राम्रो फिल्म बन्छ, यहाँ बन्दैन । स्क्रिप्ट फाइनल भइसकेपछि सुटिङ, ध्वनिदेखि पोस्ट प्रोडक्सनको टेबलमा हाम्रो फिल्म खस्किरहेको हुन्छ,' उनी भन्छन्, 'कतिमा स्क्रिप्ट कमजोर होला, मेकिङ पनि कमजोर छैन भन्न मिल्दैन ।'प्रदीपले निर्देशक मिलन चाम्सका लागि 'लिलिबिली', 'अञ्जिला', 'वर एण्ड वधु' लेखे । 'असर्फी' उनकै लागि लेख्दै छन् । ज्ञानेन्द्र देउजाका लागि 'देवरबाबु', 'हिफाजत' र 'झिंगेदाउ' लेखे । सिमोस सुनुवारका लागि 'झ्यानाकुटी', 'हात्तीछाप' र 'जन्ते बाख्रो' । लक्ष्मण रिजालका लागि 'काजी' । घनश्याम लामिछानेका लागि, 'पञ्चेबाजा', 'लन्डन टू पेरिस' । गुरुप्रसाद मैनालीको कथामा आधारित 'छिमेकी' पनि लेखिदिँदै छन् ।यसरी नयाँ/पुराना निर्देशकका लागि फिल्म लेखिरहेका प्रदीप समय अभावकै कारण पटकथा बलियो नभएको स्वीकार्छन् । 'निर्माता सुरुमै रिलिज डेट तोकेर हामीकहाँ आइपुग्छन् । कलाकार योयो राख्नुपर्छ भनेर लेखिदिन आग्रह गर्छन् । अनि त्यही कलाकारको समय नमिल्दा स्क्रिप्ट चलाइदिन्छन्,' उनी अनुभव सुनाउँछन्,'स्क्रिप्ट अहिले ८/ १० जनालाई पठाइन्छ । उनीहरुले थपथाप गर्दा, राय दिँदा पनि बिग्रिरहेको छ । निर्माताले चाहिने सल्लाह कोसँग लिने भन्ने पनि बुझ्दैनन् ।'हिट बनाउनुपर्ने दबाबमा फिल्म निर्माण प्रक्रियामा होमिइरहँदा पटकथाका लागि समय छुट्याउनेतर्फ फिल्मकर्मीको ध्यान नपुगेको भारद्वाज सुनाउँछन् । 'फिल्म हिट बनाउनुपर्छ भन्ने दबाब फिल्मकर्मी छ । त्यसैले पनि त्यो दबाबले फिल्म बिग्रिरहेको छ । फिल्म राम्रो बनाउँछु भन्दा पनि हिट बनाउनुपर्छ भन्दै यो कलाकार राख, यो गीत मिसाऊ भन्दै फिल्मकर्मी आइपुग्छन्,' उनले भने, 'जुन फिल्म हिट बनाउनुपर्छ भन्ने बाध्यताबाट मुक्त थियो, ती फिल्म चलेका छन् ।'पुराना लेखकले आफूलाई अपडेट गर्दै लैजानुपर्ने सल्लाह दिँदै निर्देशक लामा पटकथा बलियो बनाउन यहाँ ठूला ब्यानर र निर्माताले 'स्क्रिप्ट ल्याब', 'स्क्रिप्ट फ्याक्ट्री' र 'कार्यशाला'मा लगानी गर्नुपर्ने आवश्यकता ‍औंल्याउँछन् । यस्तो प्लेटफर्ममा लेखकलाई फिल्म लेखनका लागि 'मेन्टरसिप' दिइन्छ । उनीहरुले त्यहीँको सिकाइबाट मजबुत पटकथा लेखनमा अगाडि बढ्न सक्छन् । थुप्रै फिल्म महोत्सवले यस्तै 'ल्याब'मार्फत राम्रा पटकथाकार जन्माइरहेका हुन्छन् । त्यही प्लेटफर्मले पटकथाकारलाई फिल्मकर्मीदेखि निर्मातासँग पनि जोडिदिने काम गर्छ ।"
थन्किएका फिल्मले अल्झिएका करिअर,"काठमाडौँ — १६ असोज, २०६९ मा कान्तिपुर दैनिकमा ‘वनफूल फुलाउँदै’ शीर्षकमा एक रिपोर्ट छापिएको थियो ।कान्तिपुरकर्मी सुशील पौडेलको त्यो रिपोर्ट धादिङको आरुघाटमा छायांकन भइरहेको फिल्म ‘वनफूल’माथि थियो । मौलिक कथालाई दृश्यमा उन्दै रमाइरहेका निर्देशक र कलाकारसँग छुट्टै उत्साह थियो ।त्यतिबेलासम्म पनि सपाट जिउ र गुड लुकिङ हिरोको खोजी गरिरहने दर्शकका निम्ति सुटिङस्थलमा प्रमुख भूमिका निर्वाह गरिरहेका रंगकर्मी सुनिल पोखरेललाई हिरो देख्दा उनीहरू पत्याइरहेका थिएनन् । पोखरेलले भनेका थिए, ‘हामीकहाँ मुख्य पात्रका रूपमा हिरो, हिरोइन नै खोज्ने दर्शक छन् । म बुढोलाई कसले पो पत्याउला र !’निर्देशक नवराज बुढाथोकी ‘वनफूल’ फूलाउन दत्तचित्त भइ लागिरेका थिए । भव्यताका साथ फिल्मको सुटिङ सकियो । महिना बित्यो, वर्ष बित्यो । दशक नै बित्यो । तर आजसम्म फिल्मका पर्दामा ‘वनफूल’ फुलेको दर्शकले हेर्न पाएका छैनन् ।भर्खरै अर्गानिक कथा भन्न सुरु गरिरहेको नेपाली रजतपटमा यो फिल्म पनि एउटा महत्त्वपूर्ण हिस्सा हुन सक्थ्यो । यो १३ वर्षमा थुप्रै फिल्म बने, फरक स्वाद भित्रिए ।तर ठूलो सपना बोकेर निर्माण गरेको यो फिल्मलाई सूचीमा उपस्थित गराउन नसक्दा अहिले पनि थकथकी लागिरहन्छ निर्देशक नवराज बुढाथोकीलाई । फिल्मको सुटिङ मात्र हैन, पोस्ट प्रोडक्सनको काम पनि सकिइसकेको थियो । तर अहिलेसम्म रिलिज किन भएन ? ‘म केवल निर्देशक थिएँ । मसँग यसको अधिकार थिएन,’ नवराज कारण खुलाउँछन् ।मदन बराल र जीवनसाथी फिल्म प्रोडक्सन फिल्मका निर्माता थिए । ‘उहाँहरूले अन्तराल र श्री पाँच अम्बरे भन्ने फिल्म लगालग बनाउनुभयो । अन्तरालको रिलिजपछि वनफूल रिलिज गर्ने कुरा थियो । तर उहाँहरूले त्यसलाई स्किप गरेर श्री पाँच अम्बरे लगाउनुभयो । अनि यो यत्तिकै रोकियो, नवराज थप्छन्, ‘मैले कति जोड गरेँ । तर आफूसँग अधिकार पनि त थिएन ।’ अहिले त निर्माताहरू सम्पर्कबाहिर छन् नवराजको । ‘वनफूल’पछि उनले फिल्म ‘भुइँमान्छे’ निर्देशन गरे ।त्यो ०७४ सालमा रिलिज पनि भयो । अहिले पनि त्यो फिल्मको याद आइरहन्छ उनलाई । लाग्छ, ‘अझै पनि रिलिज गर्न पाए त ।’ साथी शुभेच्छक पटक पटक त्यो फिल्मलाई लिएर चिन्ता प्रकट गरिरहन्छन् । ‘जतिबेला त्यो फिल्म बनायौँ अहिले जस्तो सामाजिक कथामा फिल्म बन्ने ठावैं थिएन । रिलिज हुन पाएको भए फिल्मले बेग्लै प्रभाव पार्थ्यो कि,’ नवराज कथाका झझल्कोसहित भन्छन् ।एउटा फिल्म घोषणा गरेर छायांकनस्थलमा जाँदा निर्देशक निर्माता मात्र हैन, कलाकारसहित थुप्रै व्यक्तिको सपना र करिअर जोडिएको हुन्छ । त्यो फिल्मको छायांकन पूरा नहुँदा वा रिलिजमा अड्कँदा कतिसम्म असर पर्छ भन्ने कुराको उदाहरण धेरै फिल्मकर्मीसँग छ ।थाहा अभियन्ता रुपचन्द्र विष्टको जीवनमा आधारित फिल्म ‘रुदाने : विद्रोहको नेपाली नाम’का लागि अभिनेता दिव्यदेवले के के मात्र गरेनन् ? ‘रुदाने’बन्न रुपचन्द्रको आवरण, लवज र हाउभाउमा उनले थुप्रै दिन र महिना खर्चिए । काठमाडौंको आकाशे पुलमा रुदाने आवरणमा भाषण गरे । कविता लेखिएका पर्चा बनाएर बेचे ।तर फिल्म छायांकन हुँदाहुँदै रोकिएको पनि ८ वर्ष बितिसक्यो । रुदानेको १८औं स्मृति दिवसका दिन फिल्मको घोषणा गरिएको थियो । ०७४ सालकै अन्तिममा रिलिज गर्ने दाबी पनि थियो निर्माण टिमको । चार वर्षअघि टिमले टिजर सार्वजनिक गर्‍यो ।टिजर हेरेर दिव्यदेवको कामबाट थुप्रै प्रभावित भए । अमित किशोर सुवेदी र विकास ढकालले संयुक्त लेखन तथा निर्देशन गरेको फिल्मलाई जागृत रायमाझीले निर्माण गरेका थिए । फिल्मको मुख्य चरित्रमा दिव्यदेवका साथै नम्रता श्रेष्ठ, रवि गिरि, सुभाष गजुरेल, अमर सुवेदी लगायतका एक सयभन्दा बढी कलाकारको अभिनय थियो ।फिल्मको सुटिङ आर्थिक अभावले रोकिए पनि निर्माता जागृत रायमाझीले यो कुरा कहिल्यै स्वीकारेनन् । 'लगातार ५५ दिन सुटिङ गर्‍यौं । चेपाङ बस्तीमा गएर १५ दिन बस्दा ह्याङ भएको थियो । रेस्ट गर्न रोकेका थियौं । त्यसपछि कोभिड सुरु भयो,' जागृतले भनेका थिए ।तीन वर्षअघि फिल्मको विषयमा कुरा गर्दा पनि रायमाझीले सोही वर्ष बाँकी छायांकन सकाएर ०८० सालसम्म रिलिज गर्ने दाबी गरेका थिए ।तर फिल्मको बाँकी काम नसकिँदा सपना नै टुक्रिएको अनुभूत गरेका थिए दिव्यदेवले । ‘लामो समयसम्म रुदानेले असर गर्‍यो । पहिला जति इमोस्नल्ली प्रभावित थिएँ अहिले त्यतिचाहिँ छैन । तर पनि एक खालको निराशा भइरह्यो,’ उनी भन्छन् । यदि ‘रुदाने’ समयमै आइदिएको थियो त उनको फिल्मी करिअरका लागि महत्त्वपूर्ण खुड्किलो हुन सक्थ्यो । तिनै कुराले पनि होला, उनी आफैं पनि पछिल्लो समय आफूले गर्न खोजेको कामसँग सन्तुष्ट छैनन् ।यद्यपि फिल्मसँग झिनो आशा बाँकीचाहिँ छ दिव्यदेवमा । रुदानेको सम्मानका लागि पनि त्यो फिल्म पूरा गर्नुपर्ने उनको आशय छ ।निर्माता रायमाझी यो वर्ष फिल्मको बाँकी छायांकन सकाउने बताउँछन् । ‘लाइनअप सबै सकिसकेको छ । १० देखि १५ दिन जतिको सुट बाँकी थियो । त्यसैको फाइनल तयारी भइरहेको छ । बर्खा सकिनासाथ हामी सुटिङमा जान्छौँ,’ उनी भन्छन् ।दिव्यदेव अब छायांकनमै गएपनि सक्नकै लागि मात्र गर्न नहुने बताउँछन् । '८ वर्षअघि र अहिलेको दर्शकमा फरक भइसक्यो । धेरै अपेक्षा भएकाले फिल्मलाई त्यति नै जिम्मेवारीपूर्ण तरिकाले गर्नुपर्छ,’ उनी भन्छन् । उनी अझैपनि सबै ठीक एकठाउँमा आएर जिम्मेवारीपूर्वक काम गर्ने हो भने आफू तयार भएको बताउँछन् ।फिल्म निर्देशक निर्शचल बस्नेतलगायत केही स्थापित फिल्मकर्मीलाई निर्देशक नवीन सुब्बाको फिल्म ‘गुडबाई काठमाडौं’ पाठशाला जस्तो थियो ।उनीहरूले फिल्म निर्माणको क्रममा प्रोडक्सनमा बसेर काम गरेका थिए । त्यसपछि ‘लुट’ बनाएका निश्चल फिल्म क्षेत्रमै ट्रेन्ड सेटरका रुपमा स्थापिए । उनले अरु थुप्रै फिल्ममा निर्देशक, कलाकार र निर्माताका रुपमा काम गरिसके । तर उनले सिकाइ अनुभवका रुपमा काम गरेको फिल्म ‘गुडबाई काठमाडौं’ आजसम्म हलमा रिलिज भएन ।यो फिल्मले विभिन्न अन्तर्राष्ट्रिय फेस्टिभलमा त पुग्यो । तर नेपाली हलमा कहिल्यै रिलिज भएन । बरु त्यसपछि सुब्बाको ‘गाउँ आएको बाटो’ अघिल्लो वर्ष नेपालमा रिलिज भयो । धेरैले अपेक्षा गरेको फिल्म ‘गुडबाई काठमाडौं’ले दर्शकलाई ‘बाईबाई’ गरिरह्यो । यो आजसम्म किन रिलिज भएन त ? निर्देशक सुब्बाको जवाफ छ, ‘रिलिजै गर्न मन लागेन ।’ यसको ठोस कारण भने बाहिर आएको छैन । उनलाई चित्त नबुझेका कारण फिल्म रिलिज नगरेको धेरैको ठम्याइ छ । सुब्बा अहिले दुई नयाँ फिल्मको तयारीमा जुटिरहेका छन् ।छिटो छिटो गतिमा फिल्म बनाइरहने निर्देशक दीपेन्द्र के खनाललाई ‘मेयर’का कारण भने ठेस लागेझैं भएको छ । सर्लाहीको बागमती नगरपालिकाका मेयर भरतकुमार थापामाथिको बायोपिक ‘मेयर’को छायांकन गत वर्ष वैशाखमा ५१ दिन लगाएर सकेका थिए ।दीपेन्द्रका अरु फिल्मको घोषणा हुँदा नै रिलिज मिति तय हुन्थे । र तोकिएको मितिमै रिलिज हुन्थे । तर ‘मेयर’को हकमा भने त्यस्तो भएन । कारण जसको जीवनमाथि उनीहरूले फिल्म बनाएका थिए, उनै मेयरलाई अख्तियार दुरुपयोग अनुसन्धान आयोगले विशेष अदालतमा भ्रष्टाचार मुद्दा दर्ता गर्‍यो ।उनीमाथि अवैध क्रसर उद्योग चलाएको, कुटपिट र हत्याका आरोप लागे । यही कारण फिल्मको थप काम अगाडि बढ्न नसकेको नसकेको चर्चा छ । यसबारे निर्देशक खनाललाई सोध्दा उनी भन्छन्, ‘त्यसको खिच्ने काम नै अधकल्चो छ । प्राविधिक काम धेरै रोकियो ।खर्च पनि मिलाउन सकिएको छैन ।’फिल्मको भविष्यबारे खनाल अनिश्चित छन् । बरु उनले लगत्तै निर्देशन गरेको ‘के घर के डेरा : घर नं २’ रिलिज भइसक्यो । ‘हरिबहादुरको जुत्ता’ रिलिजका लागि तयारी भइरहेको छ । उनी अब नयाँ फिल्मको सुटिङको तयारीमा समेत जुटिरहेका छन् । ‘अरु कुनै फिल्म त्यसरी रोकिएका थिएनन् । यो फिल्म यस्तै भयो,’ उनी भन्छन् ।निर्देशकहरूका लागि फिल्म महत्त्वाकांक्षी प्रोजेक्ट हो । फिल्ममा करोड करोडका बजेट लगानी भइसकेका छन् । तर छायांकन हुँदाहुँदै दुर्घटनाबस फिल्म रोकियो । र त्यो फिल्म कहिल्यै नबन्ने भयो । त्यस्तो बेला निर्देशक/निर्माताको मनोदशा के हुन्छ ?निर्देशक राजीव गुरुङलाई हरेक दिन फिल्म ‘ह्यास्ट्याग माया’को स्मृतिदंशले सताइरहन्छ । २ वर्षअघि छायांकनकै क्रममा फिल्मका मुख्य पात्र अभिनेता सारुक ताम्राकारले आत्महत्या गरेपछि प्रोजेक्ट नै अलपत्र पर्‍यो । गुरुङका अनुसार त्यतिन्जेल बजेट नै चार करोड खर्च भइसकेको थियो ।अन्तत: केही फुटेजहरू संयोजन गर्दै सारुकको नाममा समर्पित एउटा भिडियो बनाउँदै निर्देशक गुरुङले फिल्म नबन्ने घोषणा गरे । अहिले गुरुङ नयाँ सानो बजेटको नयाँ फिल्मका लागि प्रि–प्रोडक्सनमा व्यस्त छन् । ‘तर असफल प्रोजेक्ट सम्झेर बेलाबेला उदास भइँदो रहेछ । अहिले ती फुटेजहरू हेर्न पनि नपरोस् जस्तो लाग्छ,’ उनी भन्छन् । असफल प्रोजेक्टले राजीवलाई एउटा महत्त्वपूर्ण कुराचाहिँ सिकायो । ‘मान्छेहरूसँग प्रि–प्रोडक्सनअघि नै कसरी डिल गर्ने भन्ने कुरा सिकायो । कसरी असफल भइँदो रहेछ भन्ने कुरा पनि सिकायो,’ उनी भन्छन् ।थन्किएका कामले जहिल्यै पनि बेचैन महसुस गराइरहन्छन् । निर्देशक जौन योञ्जनलाई फिल्म ‘म राजेश हमाल’को पोस्ट प्रोडक्सनको थन्किएको कामले यस्तै अनुभूत गरायो ।'चार वर्षअघि यो फिल्म खिच्दा उनमा निकै ऊर्जा थियो । तर जब फिल्म खिचेर आइयो, निर्मातासँग पैसाको अभाव भयो । खिचेको फिल्म पोस्टमै रोकियो,' उनले भने । त्यतिबेलासम्म फिल्मको खर्च १ करोड २० लाखभन्दा माथि भइसकेको थियो ।उनले थपे, ‘पहिला एक वर्षसम्म रोकिँदा खासै फरक परेन । जब एक वर्ष कट्यो, मानसिक तनाव सुरु हुन थाल्यो । फिल्म कहिले आउँछ भनेर सोध्नेहरू धेरै हुन्थे । तर मसँग जवाफ थिएन,’ जौन भन्छन् ।जौनलाई मात्र हैन, त्यही फिल्मबाट आफ्नो करिअरको उचाइ कल्पेकी अभिनेत्री स्मिता लामिछानेलाई धेरै समयसम्म चिन्तित तुल्यायो । ‘त्यो फिल्म समयमा बनेर रिलिज भएको भए मेरो करिअरका लागि धेरै राम्रो हुन्थ्यो । फिल्म रोकिनाले आफूलाई पनि पछि परेको अनुभूत भयो,’ उनी भन्छिन् ।जौनको निर्देशन र स्मिताकै प्रमुख अभिनय रहेको फिल्म ‘आँखा’ गतवर्ष असोजमा रिलिज भयो । बाढी पहिरोजस्ता प्राकृतिक प्रकोपका कारण प्रभावित बनेको फिल्म बक्स अफिसमा सफल हुन सकेन । तर विभिन्न फेस्टिभलहरूमा फिल्मको उपस्थिति बलियो छ ।जौन अब नयाँ फिल्म ‘रोल नम्बर वान’को निर्देशनको तयारीमा छन् । नयाँ फिल्मको तयारी तीव्र भएपनि थन्किएको प्रोजेक्टलाई बेवास्ता गर्न भने सकिरहेका छैनन् जौनले । मंगलबार उनले एउटा खुसी साटे, ‘म राजेश हमाल अब छिट्टै आउँदैछ । अहिले पोस्टको काम भइरहेको छ ।’ निर्माताले लगानी जुटाएर अहिले फिल्मको काम धमाधम अगाडि बढाइरहेका छन् । ‘तर जुन एक्साइटमेन्ट सुरुमा हुन्थ्यो त्योचाहिँ छैन । रिलिज मात्र गर्न पाए पनि हुन्थ्यो भन्ने लाग्दो रहेछ,’ जौन सुनाउँछन् ।यसरी हार्डड्राइभमा कुनै फिल्म अनिश्चित भविष्य बाँचिरहेका छन् त कुनै अझ पनि आशाको त्यान्द्रो समातेर पार लाग्ने बाटो खोजिरहेका छन् । कुनै भने निर्देशकको सम्झनामा मात्र बाँचिरहेका छन् । त्यसरी पोस्टर र टिजर आएर पनि पर्दामा नआएको फिल्म हो ‘रानीमहल’ ।निकिता चन्दकको पहिलो फिल्म भनिए पनि यो छायांकनको क्रममा रोकियो । बरु त्यसपछि काम गरेका निकिताका अरू फिल्म आए । यो फिल्मले पूर्णता पाएन । यो फिल्म निर्देशन गरिरहेका हिमाल न्यौपाने आगामी फिल्म ‘जनै हराएको मान्छे’ निर्देशन गरेका हुन् । कोभिडताका छायांकन गरेको सत्यराज चौलागाईंको फिल्म ‘विच्छेद’ पनि आजसम्म रिलिज भएको छैन ।त्यसैगरी एक दशकअगाडि खिचिएकामातृभूमि, ए फर अमेरिका, हारजित, तुलसी, शून्य, कार्तिक, च्यालेन्ज, डेस्टिनेसन काठमाडौँ, हे युवा, जनता जिन्दावादलगायत फिल्म कहिल्यै दर्शकसामु पुग्न सकेनन् ।"
'मेट्रो'को सिक्वेल इरफानले गर्दा बन्यो,"काठमाडौँ — अहिले बलिउड फिल्म 'मेट्रो इन दिनो' प्रदर्शनको तयारीमा छ । सन् २००७ को 'लाइफ इन अ मेट्रो'को यो सिक्वेल दर्शकबीच प्रतिक्षित पनि छ । प्रदर्शन नजिकिँदै जाँदा यतिखेर दिवंगत कलाकार इरफान खान चर्चामा छन् ।कारण यो फिल्मसँग उनको पनि सम्बन्ध जोडिएको छ । खासमा इरफान 'लाइफ इन अ मेट्रो'मा रुचाइएको एक पात्र हो । निर्देशक अनुराग बासुकहाँ यसको सिक्वेल बनाउनुपर्छ भन्दै इरफान नै पुगेका थिए । त्यसैले पनि अहिले फिल्मको सिक्वेल इरफानकै कारण बनेको भन्दै निर्देशक बासुले अन्तर्वार्तामा सुनाएपछि उनको चर्चा चुलिएको हो ।'जग्गा जासुस गरिसकेपछि इरफान र म कुरा गर्दै थियौं । त्यतिबेलै उसले मेट्रो २ बनाउँ न भनेर भन्यो । यो खासमा लाइफ इन अ मेट्रो बनाइसकेपछिको कुरा होइन । धेरै वर्ष पछाडिको एक बसाईमा उसले नै सिक्वेल बनाउनुपर्छ भनेको थियो । खासमा सिक्वेलको बिउ इरफानले नै रोपेको हो, 'हालै अनुरागले भारतीय संचारमाध्यमलाई भनेका थिए । 'मेट्रो इन दिनो' प्रेम, एक्लोपना अनि शहरीया जनजीवनसँग जोडिएको फिल्म हो ।यो फिल्म असार २० देखि प्रदर्शनमा आउँदैछ ।"
अक्षयको ‘हाउसफुल ५’ : १४ फिल्मपछि ३ सय करोड क्लबमा,"काठमाडौँ — अक्षय कुमार, रितेश देशमुख र अभिषेक बच्चन अभिनित ‘हाउसफुल ५’ले रिलिजको २६औं दिन पनि बक्स अफिसमा व्यापार गरिरहेको छ ।तर फिल्मको बजेटअनुसारको व्यापार भने भएको देखिन्न । २४० करोडको ठूलो बजेटमा तयार गरिएको फिल्मले लगानी उठाउला त ? यो प्रश्न फिल्मीपारखीहरूबाट उठिरहेको छ ।फिल्मका निर्माता साजिद नाडियाडवाला सामाजिक सञ्जालमा एक पोस्टपार्फत् फिल्मको पछिल्लो आँकडा सार्वजनिक गरेका छन् । फिल्मले अहिलेसम्म ३ सय करोडबाट बढी कमाइ गरेको उनले उल्लेख गरेका छन् ।भारतमा फिल्मले २०० करोडको कारोबार गरिसकेको बताइन्छ । अर्थात् विश्वव्यापी हिसाबले हेर्दा, निर्माताहरूले फिल्मको २४० करोडको लगानी उठाइसकेका छन् । अक्षयकुमारको अघिल्ला केही फिल्महरूलाई हेर्ने हो भने कमाइको हिसाबमा ‘हाउसफूल ५’को तुलनात्मक रुपमा राम्रो देखिन्छ ।उनका अघिल्ला दुई फिल्म ‘केसरी च्याप्टर २’ र ‘स्काई फोर्स’ बक्स अफिसमा औसत रह्यो । सन् २०२३ मा आएको ‘ओएमजी २ सहित अक्षयका पछिल्ला ४ फिल्म फ्लप भएका थिए ।सन् २०१९ पछि अक्षय कुमारको यो पहिलो फिल्म हो, जसले विश्वव्यापी रूपमा ३०० करोडको आँकडा पार गरेको छ ।यसअघि, २७ डिसेम्बर २०१९ मा रिलिज भएको ‘गुड न्यूज’ले ३०० करोडभन्दा बढी कमाइ गरेको थियो । त्यसयता अक्षयका १४ फिल्म रिलिज भइसकेका छन् ।तर कुनैले पनि ३०० करोडको आँकडा पार गर्न सकेका थिएनन् ।"
दुर्गाबाबु पाठक स्मृति संगीत पुरस्कार प्रज्वल पौडेललाई,"काठमाडौँ — सशस्त्र प्रहरी निरीक्षक दुर्गाबाबु पाठकको स्मृतीमा स्थापित ‘दुर्गाबाबु पाठक स्मृति संगीत पुरस्कार’ नेपाल एपीएफ ठाकोदेवी जोगेन्द्र भगत स्कुल शम्भुनाथ सप्तरीमा अध्यनरत कक्षा ८ का छात्र प्रज्वल पौडेललाई प्रदान गरिएको छ ।असार १७ गते सशस्त्र प्रहरी परिवार महिला संघको २४औं वार्षिकोत्सवको अवसर पारेर सशस्त्र पहरी नायब उपरीक्षक एवं सह-प्रवक्ता शैलेन्द्र थापाले पौडेललाई पुरस्कार प्रदान गरेका हुन् । प्रज्वल पौडेल संगीत विधातर्फ बाध्यबादन र गायनमा उत्कृष्ट ठहरिएका छन् । उनी अहिले द भ्वाइसअफ किड्स सिजन ४ मा समेत ब्याटल राउन्डबाट लाइभ राउन्डमा समेत प्रवेश गरेका छन् ।यसअघिका वर्षमा सो पुरस्कार नेपाल एपीएफ स्कुल कीर्तिपुरका छात्र रायन घिमिरे, आशिष रोकाया, साइजित पाण्डे, अनिष थापा मगर र अर्जुन झालाई प्रदान गरिएको थियो । पाठकको स्मृतिमा सि.सं. ७ सशस्त्र प्रहरी निरीक्षक आधारभूत तालिमका सहकर्मी अधिकृतद्वारा सामूहिक रूपमा २०७३ सालमा अक्षयकोष स्थापना गरिएको थियो । कोषमा जम्मा भएको रकमको ब्याजबाट हरेक वर्ष सशस्त्र प्रहरी परिवार महिला संघको वार्षिकोत्सवमा सो पुरस्कार नेपाल एपीएफ स्कुलमा अध्ययनरत संगीततर्फ प्रथम हुने छात्र तथा छात्रालाई प्रदान गरिँदै आएको छ ।२०६४ सालमा खुल्ला प्रतिस्पर्धाबाट सशस्त्र प्रहरी निरीक्षकमा सेवा प्रवेश गरेका पाठकले ‘पक्षी र निन्द्रा लाग्दैन’ गरी दुईवटा एल्बम बजारमा ल्याएका थिए । गीत संगीतमा रुचि राख्ने पाठक २०६०/२०६१ सालमा चितवनमा सम्पन्न सिनर्जी राइजिङ स्टारको उत्कृष्ट १० भित्र पर्न सफल भएका थिए भने आठौं कालिका म्युजिक अवार्डमा उत्कृष्ट कलाकारको उपाधिसमेत हात पारेका थिए ।गीत लेख्ने, संगीत दिने र आफैं गाउने समेत क्षमता भएका पाठकको प्रतिभालाई अमर राख्नको लागि उक्त अक्षयकोष स्थापना गरिएको हो । कर्तव्य पालनाको सिलसिलामा २०७२ चैत्र २८ गते धादिङको मलेखुमा भएको अकल्पनीय सडक दुर्घटनामा उनको निधन भएको थियो ।"
"‘आँखा’लाई इटालीको फेस्टिभलमा अवार्ड, स्मिता उत्कृष्ट अभिनेत्री","काठमाडौँ — जौन योञ्जन निर्देशित नेपाली फिल्म ‘आँखा’ले इटालीको प्रतिष्ठित २९औँ अन्तर्राष्ट्रिय पोलिस अवार्ड आर्ट्स फेस्टिभल (आईपीएएएफ) मा उत्कृष्ट फिल्म र उत्कृष्ट अभिनेत्रीको विधामा अवार्ड जितेको छ।निर्देशक योञ्जनका अनुसार आयोजकले इमेलमार्फत अवार्डको जानकारी दिँदै समारोहमा सहभागी हुन निमन्त्रणा पनि पठाएको छ । फिल्मकी मुख्य पात्र अभिनेत्री स्मिता लामिछानेले उत्कृष्ट अभिनेत्रीको अवार्ड जितेपछि यो उपलब्धिलाई टिमको कठिन परिश्रमको परिणाम भनेकी छन् । 'यो फिल्मका लागि म र हाम्रो टिमले गरेको कठिन मिहिनेतको परिणाम मिलेको छ,' उनले प्रतिक्रिया दिएकी छन् ।आईपीएएएफ अवार्ड समारोह आगामी १४ सेप्टेम्बरमा इटालीको बिर्गामो सहरमा आयोजना हुने बताइएको छ।यसअघि ‘आँखा’ले नेपाल अन्तर्राष्ट्रिय फिल्म फेस्टिभल (निफ) मा राष्ट्रिय फिल्म प्रतिस्पर्धाको अन्तर्गत उत्कृष्ट कथानकसहित तीन विधामा अवार्ड जितेको थियो ।फिल्म ‘आँखा’ गत वर्ष असोज ११ गते प्रदर्शनमा आएको थियो । तर त्यही समयमा नेपालका विभिन्न भागमा आएको बाढी तथा पहिरोका कारण जनधनको क्षति भएको र त्यसले फिल्मको प्रदर्शनमा असर पारेको निर्देशक योञ्जनले बताएका छन् ।निर्देशक जौन योञ्जनको अर्को फिल्म ‘म राजेश हमाल’ हाल रिलिजको तयारीमा रहेको छ । उक्त फिल्ममा पनि अभिनेत्री स्मिता लामिछानेको मुख्य भूमिका रहेको छ । त्यस्तै, ‘पूर्णबहादुरको सारंगी’ निर्माण गरेको सेभेन सिज सिनेमा ब्यानर अन्तर्गत निर्देशक योञ्जनले नयाँ फिल्म ‘रोल नम्बर वान’ को निर्देशन गरिरहेका छन् ।"
'आमा'को हुलाक टिकटदेखि सर्वाधिक कमाउने फिल्मको सूची सार्वजनिक,"काठमाडौँ — चलचित्र विकास बोर्डले आफ्नो २५औं वार्षिकोत्सवका अवसरमा विगत २५ वर्षमा सर्वाधिक कमाइ गर्ने फिल्मको सूची सार्वजनिक गरेको छ । कार्यक्रममै बोर्डले नेपालको पहिलो फिल्म 'आमा'को पोस्टर हुलाक टिकटमा समावेश गरेको घोषणा गरेको छ ।बोर्डले दिएको सूचीअनुसार पूर्णबहादुरको सारङ्गी ४६ करोडभन्दा बढीको कमाइले सूचीको प्रथम पंक्तिमा छ भने 'कबड्डी ४' ले २१ करोडभन्दा बढी कमाउँदै दोस्रो स्थान ओगटेको छ ।१२ गाउँ, छक्का पञ्जा ४, जारी, छक्का पञ्जा, महाजात्रालगायत फिल्म क्रमश ३, ४, ५, ६ र ७ औं स्थानको सूची अटाएका छन् । प्रदर्शनरत 'उनको स्वीटर' पनि सार्वाधिक कमाइ गर्ने फिल्मको १२ औं स्थानमा परेको छ ।अभिनेत्री केकी अधिकारी अभिनित फिल्म 'बोक्सीको घर' १० करोडको कमाइसँगै सूचीको १४ औं स्थानमा परेको छ । यो सूचीको २५औं स्थानमा भने दीपेन्द्र के खनाल निर्देशित 'पशुपति प्रसाद २-भष्मे डन' छ । यो फिल्मले ७ करोडभन्दा बढीको कमाइ गरेको छ ।पुजार सार्की, प्रेमगीत ३, परदेशी २, अञ्जिलादेखि दिमाग खराब, छ माया छपक्कै, शत्रु गते लगायतका फिल्म पनि सर्वाधिक कमाइ गर्ने फिल्ममा पर्छन् ।'आमा'को हुलाक टिकट अनावरणमा फिल्मकी अभिनेत्री भुवन चन्द, चैत्य देवी, बसुन्धरा भुसाल, सञ्चारमन्त्री पृथ्वी सुब्बा गुरुङ, बोर्ड अध्यक्ष दिनेश डीसी, हुलाक सेवा विभागका महानिर्देशक मनमाया भट्टराई पंगेनी उपस्थित थिए । टिकटमा फिल्मको मुख्य अभिनेता र अभिनेत्रीको तस्बिर अंकित छ । नेपाली फिल्मको प्रदर्शनका लागि १० रुपैयाँमा यो टिकट प्रकाशनमा ल्याइएको बोर्डले जनाएको छ ।सञ्चारमन्त्री गुरुङले असोज १५ लाई चलचित्र दिवस घोषणा गरेको पनि कार्यक्रममै जानकारी गराए । 'चलचित्रको ६० वर्षको गौरवमय इतिहास बोकेको अवसरमा हामीले चलचित्र आमाको प्रदर्शन मितिलाई ध्यानमा राख्दै असार १३ गतेको मन्त्रिपरिषद्‌को निर्णयअनुसार असोज १५ गते २०८२ चलचित्र दिवस घोषणा गरेका छौं,' उनले भने ।"
असोज १५ लाई ‘राष्ट्रिय चलचित्र दिवस’का रूपमा मनाइने,काठमाडौँ — प्रत्येक वर्ष असोज १५ गतेलाई ‘राष्ट्रिय चलचित्र दिवस’ मनाइने भएको छ । नेपाल चलचित्र विकास बोर्डको २५औँ वार्षिकोत्सवको अवसरमा सोमबार यहाँ आयोजित कार्यक्रममा सञ्चार तथा सूचना प्रविधिमन्त्री पृथ्वीसुब्बा गुरुङले उक्त घोषणा गरेका हुन् ।असार १३ बसेको मन्त्रिपरिषद् बैठकले गरेको निर्णयअनुसार यस्तो घोषणा गरिएको उनले जानकारी दिए । '६० वर्षको गौरवमय इतिहास बोकेको अवसरमा हामीले चलचित्र आमाको प्रदर्शनको मितिलाई ध्यानमा राख्दै असोज १५ लाई राष्ट्रिय चलचित्र दिवसको घोषणा गरेका छौँ । यसले नेपाली चलचित्रको इतिहासलाई उत्सवको रूपमा मनाउने क्रमलाई निरन्तरता दिनेछ ।'त्यस अवसरमा बोर्ड स्थापना भएको वर्ष विसं २०५७ सालदेखि हालसम्म प्रदर्शन भएका सर्वाधिक कमाइ गर्ने २५ चलचित्रलाई सम्मान गरिएको थियो ।
सामाजिक सञ्जालमार्फत दुर्व्यवहार गर्नेविरुद्ध साइबर ब्युरोमा एलिनाको उजुरी,"काठमाडौँ — सामाजिक सञ्जालमा असभ्य र अशिष्ट व्यवहार गर्नेविरुद्ध गायिका एलिना चौहानले नेपाल प्रहरीको साइबर ब्युरोमा उजुरी दिएकी छन् ।सामाजिक सञ्जालमा दुर्व्यवहार गर्नेमध्ये अहिले चार जनाविरुद्ध उजुरी दिएको एलिनाले बताइन् ।केही दिनयता गायिकाद्वय समीक्षा अधिकारी र एलिनाले सामाजिक सञ्जालमा आफूहरूको चरित्र हत्या गर्नेहरूको अकाउन्ट फेसबुकमार्फत सार्वजनिक गर्ने अभियान चलाइरहेका छन् ।त्यसरी सार्वजनिक गरिरहँदा धेरैजसोले माफीसमेत मागेका छन् । तर कतिपय भने झन् हौसँदै एलिनाहरूमाथि गाली गलौज गर्न रोकिएनन् ।‘त्यसरी प्रोफाइल सार्वजनिक गर्दा पनि पटकपटक असभ्य व्यवहार गर्नेहरू चार जनाविरुद्ध उजुरी दिएको छु । बाँकीविरुद्ध पनि उजुरी हाल्छु,’ एलिनाले ईकान्तिपुरसँग भनिन् ।यसका लागि एलिनाले आफ्ना निर्धारित कार्यक्रम स्थगित गर्दै केही कार्यक्रमको मिति सारेकी छन् । ‘यसमा म लाग्नैपर्ने भयो । आफैं खटिएर लागेँ भने मुद्दाले महत्व पाउँछ कि भन्ने लाग्यो,’ उनले भनिन् ।यसबीच एलिना र समीक्षालाईकलाकारदेखि राजनीतिज्ञसम्मको साथरहेको छ । उनको पक्षमा प्रधानमन्त्री केपी शर्मा ओलीले समेत फेसबुकमार्फत ‘साहसी छोरीहरू’ भन्दै पोस्ट गरेका थिए । ‘मलाई अहिले प्रधानमन्त्री निटक व्यक्तित्वहरूले पनि फोन गरेर हामी तपाईंको साथमा छौँ । ती मान्छेहरू फुत्किन्नन् भन्नुभएको छ । मलाई पनि यो कुरादले ऊर्जा थपिएको छ,’ एलिनाले भनिन् ।साइबर ब्युरोमा पनि प्रहरीहरूबाट सकारात्मक रेस्पोन्स मिलेको एलिनाले बताइन् । ‘उहाँहरूले पनि हामी साथमा छौँ, ढुक्क हुनुस् भन्नुभएको छ,’ उनले भनिन् ।अहिले समीक्षा र एलिनाले आफूहरूमाथि भइरहेको असभ्य टिप्पणीविरुद्धको अभियान नै चलाइरहेका छन् ।‘समीक्षासँग पनि यसबारे कुरा भइरहेको छ । हामी सँगसँगै लागिरहेका छौँ,’ उनले भनिन् । अब कोही कलाकारहरूले यो हदसम्मको यातना पाउनु नपरोस् भनेर पनि आफूले यो कदम चालेको एलिनाले बताइन् । ‘यो त अति भयो । पब्लिक फिगरले पनि गल्ती गर्छन् तर सानो गल्ती भयो भने यहाँ उनीहरूलाई मर्न बाध्य बनाइन्छ । सबैको न्यायका निम्ति पनि यो गर्नु जरुरी छ,’ एलिना भन्छिन् ।बिनागल्ती पनि महिला सेलिब्रिटीहरू सामाजिक सञ्जालमा विभिन्न ट्रोल र बुलिङका सिकार भइरहेका छन् ।यसअघि दीपाश्री निरौला, पूजा शर्मा, सुरक्षा पन्त, ऋचा शर्मालगायत थुप्रै कलाकारहरूले सामाजिक सञ्जालमा यातना खेपेका थिए ।सामाजिक सञ्जालमा असभ्य व्यवहार गर्नेहरूको प्रोफाइल सार्वजनिक गर्ने निर्णयको सुरुवात भने ऋचाले गरिन् ।पछिल्लो समय समीक्षाले आफूलाई असभ्य गालीगलौज गर्नेको प्रोफाइल सार्वजनिक गरेपछि भने यो अभियानले तीव्रता पाएको छ ।"
नेपालमा कथा खोज्दै ‘डाकिनी’ निर्देशक,"काठमाडौँ — ‘अन्तर्राष्ट्रियस्तरमा सुनिनुपर्ने थुप्रै मौलिक कथा छन् नेपालमा,’ दुई वर्षअघि काठमाडौंमा आयोजित ‘मास्टरक्लास’ मा निर्देशक खिन्से नोर्बु रिम्पोछेले भनेका थिए । त्यतिबेला नेपालको भूगोलभित्र खिचिएको उनको फिल्म ‘डाकिनी’ नेपाली दर्शकमाझ भर्खरै पुगेको थियो । ‘लुकिङ फर अ लेडी विथ फ्यांग्स एन्ड मस्टाच’ अर्थात् ‘डाकिनी’ मा मुग्ध दर्शकका निम्ति उनका कुरा साँच्चै मनप्रिय थिए ।खिन्से यतिबेला ती मौलिक कथामा दृश्यको रङ पोतिरहेका छन् । सुटुक्क नेपाली टिम र कलाकारसँग उनी आफ्नो नयाँ फिल्म ‘बहुरुपिया’ मा काम गरिरहेका छन् । काठमाडौंको बौद्धमा कुराकानी गर्ने क्रममा उनले खुलाए, ‘अहिले म धेरै नेपाली युवासँग काम गरिरहेको छु । यो अनुभव निकै रमाइलो छ । ती युवा असाध्यै सिर्जनात्मक, व्यावसायिक र सक्षम छन् ।’ ‘बहुरुपिया’ को कथाबारे उनले यति मात्रै भने, ‘म सारांश दिनमा त्यति अब्बल छैन । सारांश दिनु पनि एउटा कला हो, होइन र ?’एउटा स्वीकारोक्तिसहित उनले परिचित मुस्कान पोखे र कथासार सुनाए, ‘फिल्म एक यस्तो बहुरुपियाको कथा हो, जो भगवान् बनेर नाच्छ, अभिनय गर्छ । तर अबको दुनियाँमा उसले बाँच्न संघर्ष गर्नुपर्छ, जहाँ उसको प्रस्तुतिको मूल्य कसैले दिँदैन ।’सहरका भूगोलमा फिल्म खिचिरहँदा उनी अरू कथा पनि नियालिरहेका छन् । ‘नेपालमा यति धेरै कथा छन् कि म कहाँबाट सुरु गरुँ भनेर अलमलमा पर्छु,’ इतिहास, स्मृति र पौराणिक समयमा विचरण गर्दै खिन्से गम्छन्, ‘पौराणिक कथा त खोतल्नै पर्दैन । खासमा नेपालको दैनिक जीवनमै गहिरा कथा लुकेका छन् ।’ ती महत्त्वपूर्ण कथाहरू विश्वलाई देखाउन आवश्यक रहेको औंल्याउँछन् उनी । लाग्दो हो, नेपालको जीवनशैली र जनजीविकाका कुरासँग भुटानमा जन्मेका रिम्पोछे कसरी परिचित छन् ? १३ वर्षको उमेरमा उनी पहिलो पटक नेपाल ओर्लिएका थिए । त्यसपछि त्यो क्रम दोहोरिरह्यो । त्यसकारण उनी नेपाली समाजको निःसंकोच प्रशंसा गर्छन्, ‘वाह !’ अनि थप सिलसिला जोड्छन्, ‘नेपालीहरू साँच्चिकै सहनशील छन् । मलाई यस्तो लाग्छ कि पूरा संसार नै ध्वस्त भए पनि नेपाल आफ्नो बाटो चलिरहन्छ ।’धेरै पटक नेपाल आउँदा नेपालीहरू लोडसेडिङसँग जुधिरहेको क्षण उनलाई सम्झना छ । ठमेलका सडकमा हिँडिरहँदा उनी जेनेरेटरका कर्कश आवाज सुन्थे । ‘तर मानिस त्यसमा पनि आत्तिएनन् । जीवन चलाउन र चल्न सिके । जटिलतासँग यसरी जुध्न सक्नु निकै विशेष कुरा हो । यस शैलीको म एकदमै सम्मान गर्छु,’ १३ औं शताब्दीदेखिका कला परम्परा उधिन्दै उनले दाबी जसरी सुनाए, ‘यो त नेपालीको वंशाणुगत संरचनामै छ ।’नेपालका कला र मौलिकताबारे उनका केही चिन्ता पनि छन् । भन्छन्, ‘गुगल, विकिपिडिया, सोसल मिडिया जस्ता प्लाटफर्महरूको वृद्धिसँगै हामीले बाहिरी सामग्री धेरै खपत गर्न थालेका छौं । यस्तो खालको सामग्रीले हामीभित्रको मौलिकता कमजोर हुन सक्छ ।’नेपाली समाज र परम्परालाई नजिकबाट नियालिरहेका खिन्से नेपाली सिनेमाबारे भने आफू उतिधेरै जानकार नभएको बताउँछन् । तर पछिल्लो समय आफूले यहाँका चलचित्र अभ्यासबारे बुझ्न थालेको सुनाउँछन् ।तस्बिरहरू : सुर्याम्स उप्रेतीबौद्ध धर्मका अग्रणी गुरु खिन्से आफूलाई न गुरु मान्छन् न फिल्ममेकर नै । तैपनि उनका फिल्म विश्वभर छरिएका छन् । सन् १९९९ मा पहिलो फिल्म ‘द कप’ विश्व प्रसिद्ध फिल्म महोत्सव क्यान्समा देखाइएको थियो  । यो फिल्म भारतस्थित तिब्बती शरणार्थी शिविरमा रहेको बाल भिक्षुमा केन्द्रित थियो । त्यसपछि उनले ‘ट्राभलर्स’, ‘म्याजिसियन’, ‘भारा’ जस्ता अन्तर्राष्ट्रियस्तरका फिल्म बनाए । उनले बनाएको फिल्म ‘हिमा हिमा : सिङ मि अ सङ ह्वाइल आई वेट’ भने सन् २०१६ मा टोरन्टो र लोकार्नो जस्ता ख्याति प्राप्त अन्तर्राष्ट्रिय फिल्म महोत्सवहरूमा देखाइएको थियो । फिल्ममात्र होइन, बौद्ध दर्शनबारे उनले लेखेको चर्चित पुस्तक ‘ह्वाट मेक्स यू नट अ बुद्धिस्ट’ को ख्याति पनि उत्तिकै छ । उनका आधा दर्जन पुस्तक प्रकाशित छन् ।पहिलो फिल्म ‘द कप’ मा खिन्सेले नन–एक्टरसँग काम गरेका थिए । सुन्दर सहकार्यको प्रतिफलले होला, पर्दामा उनीहरूको कला जीवन्त देखिएको थियो । ‘तपाईंका सुरुवाती फिल्महरूमा व्यावसायिक कलाकार थिएनन् । साधारण मानिस नै कलाकार थिए । तपाईंलाई नन–एक्टरहरूसँग काम गर्न बढी सहज लाग्थ्यो ?’ यस प्रश्नमा उनले भने, ‘सुरुमा त मसँग व्यावसायिक कलाकारहरू थिएनन्, जो उपलब्ध थिए, उनीहरूसँगै काम गरें । अहिले मसँग प्रशिक्षित र अनुभवी कलाकारहरूको एक उत्कृष्ट टोली छ । सायद यो पहिलो पटक हो, जहाँ स्क्रिनमा देखिएका अधिकांश पात्र व्यावसायिक छन् ।’खिन्से आफ्नो टिमलाई पूर्ण नियन्त्रण गर्दैनन् । उनीहरूलाई सिर्जनात्मक स्वतन्त्रता दिन्छन् । उनी आफ्नो टिममाथि विश्वास गर्छन् । ‘कलाकारहरू सक्षम छन्, क्यामरा टिम उत्कृष्ट छ, अनि समग्र टिम नै दक्ष छ भने म तिनीहरूलाई नियन्त्रण गर्दिनँ । नियन्त्रण गरें भने बाधा भइन्छ । म उनीहरूलाई स्वतन्त्र रूपमा काम गर्न दिन्छु ।’खिन्सेको फिल्म निर्माणमा आफ्नै शैली छ । उनी फिल्म बुझाउनका लागि मेकरले साझा भाषा खोज्नुपर्नेमा विश्वास गर्छन् । किनकि दर्शक फरक–फरक पृष्ठभूमिका हुन्छन् । ‘मैले जस्तो सोचें, त्यस्तै भनियो भने त तपाईंले बुझ्न सक्नु हुन्न । निर्देशकले भन्न खोजेको कुरा र दर्शकले बुझ्ने कुरा बीचको सन्तुलनमा बसेर कथा वाचन गर्नुपर्छ,’ उनी भन्छन्, ‘दर्शकलाई सन्तुष्ट पार्नका लागि फिल्म बनाउन सजिलो छ । तपाईंलाई जस्तो चाहिएको हो, म दिन सक्छु । तपाईंको लक्ष्य केवल पैसा हो भने त्यो सही हुन सक्छ । तर मेरा लागि कथावाचन त्योभन्दा माथि जानुपर्छ ।’ ‘आरआरआर’ जस्ता स्क्रिप्टलाई ‘सुन्दर तरिकाले लेखिएको खराब स्क्रिप्ट’ मान्छन् उनी । जहाँ एक जनाले हजार जनाको ज्यान लिन्छ । ‘त्यो रमाइलो लाग्छ, तर सत्य कहाँ छ ?’ उनी मन्द हाँसोसाथ प्रश्न गर्छन् ।आफ्ना अघिल्ला फिल्महरूमा खिन्सेका आत्मस्वीकृति छन्, ‘दर्शकबारे खासै नसोचेर, केवल आफूभित्रको कुरा देखाउने गरी फिल्म बनाएँ ।’ उनकै अनुभवमा धेरैले फिल्म बुझेनन्, कति त फिल्म हेर्दाहेदै निदाए । ‘मेरो एउटा फिल्म ३८ वटा फेस्टिभलले अस्वीकार गरे । सायद पहिलो सिन नै हेरेर होला, जुन लामो, स्थिर वाइड शट थियो । मेरा लागि त्यो दृश्य रोचक थियो, तर धेरैका लागि सहन गाह्रो,’ उनी सुनाउँछन् ।बौद्ध धर्मका अग्रणी गुरु भए पनि खिन्सेका फिल्ममा बुद्धका कथा खासै अटाएका छैनन् । उनलाई गहिरिएर हेर्ने दर्शकलाई लाग्छ पनि, ‘बुद्धबारे फिल्म नबनाई किन सांसारिक फिल्म बनाइरहेछन् !’ खिन्से यस जिज्ञासाको जवाफमा केही खुलासा गर्छन् । उनले २० वर्षअघि नै बुद्धको जीवनमाथि फिल्मको स्क्रिप्ट तयार पारेका रहेछन् । तर अहिलेसम्म किन थाती रह्यो त ? ‘मेरो प्रमुख उद्देश्य नै बुद्धको जीवनमाथि फिल्म बनाउनु हो । तर यो अन्य फिल्मजस्तो छैन । ठूलो बजेट अनि कठिन कथा,’ उनी प्रस्ट्याउँछन्, ‘बुद्धलाई धेरैले माया गर्छन् । मानिसहरूको अपेक्षा पनि उच्च हुन्छ । त्यो बनाउन सजिलो छैन ।’ अब एआईको समय छ । प्रविधिमा उनले कठिन मानेका कुरा बिस्तारै सहज बन्दै गएका छन् । ‘अब त म सजिलै २ हजार वर्षअघिको कपिलवस्तु सिर्जना गर्न सक्छु । सायद अब त्यो सम्भव होला,’ उनी आशावादी सुनिन्छन् ।खिन्सेसँग अरू केही महत्त्वाकांक्षी योजना पनि छन् । जस्तो कि काठमाडौंमा उनी एउटा शान्त थलो निर्माण गरिरहेका छन्, जहाँ बसेर चित्रप्रेमीहरूले रहरका रङ भरून् । कला, संगीत, फिल्मका उद्यानहरूमा हराऊन् । अन्तर्राष्ट्रिय फिल्म निर्माता, स्क्रिप्ट लेखक र क्यामराम्यान आएर कक्षाहरू लिऊन् । ‘लिच्छवि हाउस’ नामको परियोजना कोभिडकालीन समयमा प्रभावित भयो । अब भने यो रोकिने छैन । उनको ठम्याइमा यो परियोजना एक वर्षभित्र सम्पन्न हुनेछ । ‘त्यहाँ युवालाई चिन्तन गर्ने, सिर्जनात्मक हुने, संस्कृतिलाई जोगाउने र भविष्यमा अन्वेषण गर्ने सुविधा मिलोस् भन्ने चाहेको छु,’ प्रसन्न भावमा उनी भन्छन् ।"
पर्दामा पनि छोराको पराजय देख्न नसक्ने विजयकी आमा,"काठमाडौँ — फिल्म ‘पूर्णबहादुरको सारङ्गी’ नेपालभरबाट १७ लाखभन्दा बढी दर्शकहरूले हेरे । फिल्म हेरेर थुप्रै बा–आमाहरू परेलाभित्र टिल्पिलाएका आँसु पुछ्दै हलबाट निस्किए । सन्तानहरू बाका त्याग सम्झँदै भावविह्वल भए ।कहिल्यै हलसम्म नटेक्नेहरू पनि पहिलो पटक हलमा छिरे । तर त्यही फिल्मको पूर्णबहादुर पात्र बाँचेका अभिनेता विजय बरालकी आमा चिनादेवीले भने फिल्म हेरिनन् । कारण थियो, अरूले सुनाएको कथाअनुसार चिनादेवीले फिल्मको अन्त्यमा छोरा खेलेको पात्रको मृत्यु हुने थाहा पाइन् अनि सोही दृश्य कल्पेर उनको मन त्यसै–त्यसै चिसो भएछ ।मोबाइलबाटै फिल्मको गीत ‘इस्टकोट काटी आफ्नै’ हेरिन् । तर त्यहाँ पनि छोरा रोएको सहन सकिनन्, हेर्दाहेर्दै भक्कानिइन् । विजयले आमाको मन चोरे, ‘रियल हो र, रिलमा पो मरेको त ।’ चिनादेवीले भनिन्, ‘एक्टिङ नै गरे पनि छोरा त तैं होस् नि ।’ चिनादेवीले सामाजिक सञ्जालमा जताततै छोराका भिडियो र फोटोहरू देखिन् । फिल्मका कतिपय क्लिपहरूमा पूर्णबहादुरको मृत्युका दृश्य देखेरै चिनादेवी असिनपसिन भइन् । ‘मलाई त तेरो फोटो हेर्नेबित्तिकै रुन मन लाग्छ । तेरो लास लिएर गएको, मरेको सिन हालेको कुरा कसरी हेर्नु ?,’ उनले द्रवित मुद्रामा छोरालाई भनेकी थिइन् । बा नवराज भने विजयका कुनै फिल्म हेर्न छुटाउन्नन् । यो फिल्म पनि हेरे । विजयले सोधे, ‘रुनु भयो ?’ बाले टाउको हल्लाउँदै भने, ‘अहँ ।’ लगत्तै बाको भिजेका आँखाबाट विजयले झूट पकडिहाले ।फिल्म नहेरे पनि चिनादेवीले यसपालि छोराको प्रभाव महसुस गरिन् । कहिल्यै नसोध्नेहरूले पटक–पटक सोध्न थाले, ‘विजय कहिले आउँछ ?’ टोल, छिमेक जताततै छोराको चर्चा हुँदा उनी दंग परिन् । सर्लाहीमा ‘हल भिजिट’ गरेर विजयले फिल्म टोलीलाई लालबन्दीस्थित घर लगे । घर पुग्दा सारा गाउँले आँगन ढाकेर बसेका थिए । उनले वरैबाट देखिन्, छोरालाई र्‍याली गरेर भीडको माझबाट घरतर्फ ल्याइँदै गरेको, छिमेकीहरूले फोटो, भिडियो खिच्न तँछाडमछाड गरेको । पहिलो पटक देखेको यो माहोलले चिनादेवीलाई भावुक बनायो । हर्षका आँसु निकाल्दै छोरालाई अँगालो मारिन् र भनिन्, ‘तिमी यति ठूलो मान्छे भएछौ, मलाई त थाहै थिएन ।’ आमा–छोराको यो दृश्यले अन्यको पनि आँखा रसाए ।आमाले मात्र हैन, यस पटक बाले पनि छोराका कारण आफ्नै ‘शक्ति’ बढेको महसुस गरे । अरू बेला फिल्म हेर्न जाँदा कहिल्यै नचिन्ने हलले यस पटक त नवराजलाई सम्मान गर्‍यो । यसअघि पनि विजयले काम गरेका धेरै फिल्म हिट भएका छन् । उनका पात्र चरित्र चर्चित भएका छन् । तर यस पटक विजय नै ‘हिट’ भए । फिल्म यति लामो समयसम्म चल्यो कि विजय देशका सबैजसो हल पुगे । हलवालाहरू खुसी हुँदै उनलाई सुनाउँथे, ‘भाइ, तिम्रो फिल्म चलेर हामीले हलको ऋण तिर्न सक्यौं ।’ फिल्म हेरेर हलबाट रुँदै आएका दर्शकहरूसँग विजय साक्षात्कार गर्थे । ‘म मरेको छैन, जीवित छु भन्दा पनि रुन छाड्दैनथे,’ उनी सुनाउँछन् । विजयसँगै गाउँमा बा पनि ‘हिट’ भए । पसलमा चिया खान निस्कँदा पनि मान्छेहरूले विजयका बा भनेर सम्बोधन गर्न थाले । अनि फोटो खिच्नेहरूको लर्को लाग्थ्यो । ‘बाका लागि पनि छोराको प्रगति सबैभन्दा गर्वको कुरा हुँदो रहेछ,’ विजय हर्षित सुनिए ।केही दिनअघि मात्र चिनादेवीको जन्मदिन थियो । आमालाई आफू जन्मेको साल थाहा छैन । तर जन्मदिनको अघिल्लो दिन उनी छोरालाई फोन गरेर भन्छिन्, ‘भोलि मेरो फोटो फेसबुकमा हाल्देऊ है, सबैले देख्छन् ।’ उनी आमाले भनेझैं गर्छन् । ‘एक पटक आमाले एकाबिहानै फोन गरेर आज मेरो जन्मदिन, फोटो हाल है भन्नुभयो । फोटो हेर्छु, मैले त ममीसँग यौटा पनि फोटो खिचेको रहेनछु,’ विजय सम्झन्छन् । उनले आमालाई शुभकामना दिँदै तस्बिर राखे । आमा त्यो देखेर खुसी भइन् । आजकल फेसबुकमा सबैले जन्मदिनको शुभकामना हालेको देख्दा चिनादेवीलाई पनि लाग्दो रहेछ, ‘मेरो पनि हाल्नुपर्छ ।’चिनादेवी उमेरले ५० कटिसकिन् । तर विजयलाई आफ्नी आमाको बालसुलभ गुण असाध्यै प्यारो लाग्छ । ‘ममी धेरै इनोसेन्ट हुनुहुन्छ, त्यो नखानु भन्दा नखाने, त्यो नगर्नु भन्दा नगर्ने । धेरै तनाव लिइरहेको बेला नलिनु भन्दा नलिने । शान्त भइरहने, तर सानो कुरामा रोइहाल्ने,’ विजय आमाका स्वभाव खोतल्छन् । चिनादेवी बेलाबेला काठमाडौंमा नाति हेर्न आउँछिन् । नातिसँग रमाउँछिन् । मीठो–मीठो पकाएर खुवाउँछिन् । र, काठमाडौं आएका बेला राति सुत्ने बेला छोरालाई जहिल्यै सोध्छिन्, ‘ढाड दुख्यो होला, तेल लगाइदिऊँ !’ आमाको यो व्यवहारलाई लिएर विजय अनौठो मान्दै भन्छन्, ‘उहाँलाई कति दुख्यो होला ! दुख्यो कहिल्यै भन्नुहुन्न । तर हाम्रो दुखाइसँग धेरै मतलब छ ।’चिनादेवीको बिहे २०४४ मा भएको थियो । विजयकी हजुरआमाले उनलाई सुधा नामले बोलाउँथिन् । सुधाले २०४५ मा पहिलो सन्तानका रूपमा विजयलाई जन्म दिइन् । २०४८ मा विजयका भाइ विनय र २०५५ मा बहिनी बिनु जन्मिइन् । विनय काठमाडौंमा विजयसँगै बस्छन् । बहिनी बिनुको बिहे भइसक्यो । सन्तानहरूआ–आफ्नो काममा व्यस्त छन् । हुर्केर ठूलो भइसकेपछि बेलाबेला पुराना दिनहरूको याद आउँदो रहेछ । विजयलाई बेलाबेलामा आफू जन्मेको क्षण र बाल्यकालबारे बुझ्न मनलाग्दो रहेछ । आमालाई आफू जन्मेको क्षण सोधिहाल्छन् । तर चिनादेवी भन्छिन्, ‘मलाई यादै छैन ।’ विजयलाई लाग्दो रहेछ, ‘सायद आमाले दुःखलाई याद नगरेको हो कि !’ तर विजय सोध्न छाड्दैनन्, ‘चिना बनाउनुपर्‍यो, म कुन बेला जन्मेको हो, भन्नु न ।’ आमालाई विजय जन्मेको साल, महिना र दिन सबै थाहा छ, तर समय थाहा छैन । भन्छिन्, ‘खै, बिहान हो कि साँझ !’बराल परिवारको घर लालबन्दीको सडकछेउ थियो । बा राष्ट्र बैंकका जागिरे थिए । जागिरकै सिलसिलामा उनी भालुवाङ थिए । तीन सन्तानलाई हजुरआमा र आमाले हुर्काएका हुन् । विजय अहिले पनि एउटा फोटो नियालिरहन्छन् । फोटोमा भाइ विनय, बहिनी बिनु र उनी एउटै रंग र कपडाका कट्टु र सर्टमा देखिएका छन् । त्यही फोटो हेरेर उनी आफ्ना बाल्यकाल सम्झने प्रयास गर्छन् ।‘एक पटक भारी बोकेर ममी र म मिल गएका थियौं । मेरो कारण मिलमा ममीको टाउकोमा ढकले लागेछ । घाउ भयो । म पुलिस आउँछ भनेर डराएर भागेछु । पछि डराइ–डराइ घर पुगें । तर उहाँ रिसाउनुभएन,’ विजय बाल्यकालीन स्मृतिमा प्रवेश गर्छन् । चोट लाग्दा मात्र हैन, अरू बेला पनि चिनादेवीले कहिल्यै सन्तानलाई ठूलो स्वर गरिनन् । बरु सन्तानहरू आफूसँग रिसाउँदा चित्त दुखाउँथिन्, सन्तानलाई कसैले गाली गर्दा मन दुखाउँथिन् । आफू भने कहिल्यै कसैसँग रिसाइनन् ।आफूहरूलाई हुर्काउन उतिबेला आमाले कतिसम्म कठिनाइ भोगिन् होला ? विजय अहिले जीवनसाथी प्रमिला खनाललाई हेरेर अनुमान गर्छन् । प्रमिला र विजयको एक छोरा छन् । प्रमिला पनि कुशल कलाकार हुन् । अहिले सानो छोरा हुर्काइरहेकी प्रमिलालाई हेरेपछि विजय गम्छन्, ‘आमाहरूलाई शारीरिक मात्र हैन, मानसिक दुःख पनि उत्तिकै हुँदो रहेछ । तर उनीहरूले लुकाउँदा रहेछन् ।’ प्रमिला पनि कहिलेकाहीं शरीरको दुखाइ लुकाउँछिन् । ‘उनी त लुकाउँछिन् भने आमाले कति लुकाउनुभयो होला !’ विजय महसुस गर्छन् ।शरीर मात्र हैन, आमाहरूका मन पनि त दुख्दो हो ! तर त्यो दुखाइको ख्याल कसले गर्‍यो होला र ? विजय गम्छन्, ‘ममीलाई शरीर दुख्यो भनेर सोधियो होला तर मन दुख्यो भनेर कहिल्यै सोधियो ?’ छोरा जन्मिएपछि प्रमिलाकै छँदाखाँदाको करिअरमा पनि अहिले अवरोध आएको छ । विजय करिअरको योजना बनाउन उनलाई सुझाउँछन् । तर विजयकी आमाले घर र सन्तानभन्दा बढी त कहिल्यै सोच्नै पाइनन्, सपना बुन्नै पाइनन् ।आफूले जन्माएर हुर्काएका सन्तानहरू कहाँ–कहाँ पुग्छन्, आमा तिनै सन्तानको बाटो पर्खेर दिन बिताइरहन्छिन् । ‘हिजो स्कुलबाट घर फर्कंदा नि टिफिनमा खाजा राखेर आमा छोराछोरी आउने बाटो हेरिबस्थिन् । अहिले पनि त्यो बानी कायमै छ,’ विजय सम्झन्छन् । जब विजयहरू सर्लाही घर आउने जानकारी दिन्छन्, तब आउने दिन उनी घरमाथिको बाटो पर्खिबस्छिन् । जुन गाडी आए पनि छोराछोरी बोकेर ल्याएझैं लाग्छ । तल ओर्लन्छिन्, हेर्छिन् । नदेखेपछि खिन्न हुन्छिन् । अहिले पनि चोकबाट छोराछोरी आउने दिन हेरिबस्छिन् । ‘आमा त्यसरी बस्दा सबैलाई थाहा भइसक्छ कि छोरा आउँदै छ,’ विजय गाडीबाट ओर्लंदा सबैभन्दा खुसी देखिने आमाको त्यो क्षणको अनुहार सम्झँदै भन्छन् । जब विजय गाडीबाट ओर्लन्छन्, आमा दौडेर बसस्टपनिर पुग्छिन् । अनि गह्रुँगा झोलाहरू बोक्न थाल्छिन् । ‘आमालाई हामी आउँदा भरोसा हुन्छ, आँट हुन्छ,’ विजय सुनाउँछन् । आमा धेरै कुरा सन्तानलाई सुनाउन साँचेर राखेकी हुन्छिन् । ‘तर हामी पनि घर पुगेपछि व्यस्त भइदिन्छौं । आमाहरू आफ्नो कुरा छोराछोरीलाई सुनाउँछु भन्दाभन्दै जीवन सकाउँछन्,’ विजय आत्मालोचनासहित भन्छन् ।गाउँ पुगेको क्षण विजयसँग पुराना स्मृतिहरू पनि यात्रा गर्न खोज्छन् । तर ती धमिला छन्, सङ्लाउन खोज्छन् । स्कुले जीवनमा विजय पढाइमा तीक्ष्ण थिए । २०६१ को एसएलसीमा उनले ७७ प्रतिशत अंक ल्याए । सोच्थे, ‘काठमाडौं गएर डाक्टर पढ्ने हो ।’ तर उनको योजनालाई आफ्नै सपनाले जित्यो, कलाकारितामा लागे । आमालाई लाग्थ्यो, ‘छोराले जागिर खाओस् ।’ तर विजयले जागिरे जीवन पनि रोजेनन् । सपनाको बाटो हिँड्न सहज थिएन । स्नातक पढ्दाताका सुरुमा बानेश्वरको एक इन्स्टिच्युटमा काम गरे उनले । नाटक गर्न थालेपछि त्यो काम छाडे । पछि उनी मण्डला थिएटरका पूर्णकालीन सदस्य भए, अनि त्यहीं बस्न थाले ।चार वर्षअघि विजयको परिवारलाई ठूलो ऋणको भारीले थिच्यो । त्यतिबेला विजय र भाइ विनयले थाहा पाए, ‘घरमा करिब ९० लाख जतिको ऋण रहेछ ।’ त्यो ऋणबारे बाले कहिल्यै उनीहरूलाई सेयर गरेनन् । ‘दसैंका बेलामा फोन आयो, बुबाले घर बन्धकी राखेर लोन लिनुभएको रहेछ । भाइ र मैले अनेक संघर्ष गरेर तिर्‍यौं,’ विजय भन्छन्, ‘खासमा बाले पनि त आफ्नो सपनाका लागि भन्दा पनि घरायसी खर्चका लागि नै त ऋण लिनुभएको थियो । हामीले पनि त बाहरूलाई कसरी चलिरहनुभएको छ भनेर कहिल्यै सोध्दैनौं नि ।’ त्यो घटनाबाट विजयले नयाँ पाठ सिके, ‘हामी आफ्नो सपना देख्दै गर्दा परिवारको अवस्थाबारे पनि बुझिरहनुपर्दो रहेछ ।’आफूहरू सपनाको यात्रामा हिँडिरहँदा आमाले त्यो अभावको सामना कसरी गरिन् होला ? दुःखलाई कसरी भित्रभित्रै लुकाएर राख्न सकिन् होला ! उनी सम्झेर खिन्न हुन्छन् । फर्केर हेर्दा विजयले आमाबाट सिकेको सबैभन्दा ठूलो ज्ञान नै धीरता हो । नाटक गर्दाताका यस्ता दिनहरू पनि आए कि अब कहिल्यै नफर्किने गरी गाउँ जाऊँ । तर धैर्य राखे, ‘पर्खनुपर्छ, अवसरहरू नजिक छन् ।’ त्यही पर्खाइ ६ महिनाअघिसम्म पनि थियो । जब ‘पूर्णबहादुरको सारङ्गी’ चल्यो, उनको जीवनमा एकाएक धेरै बदलाब आए । समाजले उनीप्रति हेर्ने दृष्टिकोण र व्यवहारमा नै बदलाब आएको विजयले महसुस गरे । उनको आर्थिक हैसियतमा पनि उछाल आयो । सायद कठिन दिनहरूमा गरेको कडा मिहिनेत र प्रतीक्षाको मीठो फल थियो यो ।अब विजयलाई कहिल्यै सपना देख्न नपाएकी आमाका मसिना सपनाहरू पूरा गर्नुछ । जस्तो कि चिनादेवीलाई काठमाडौंमा छोराले घर ठड्याएको हेर्नु छ । त्यो घरमा छोराबुहारी र नातिसँगै बस्नुछ । घुम्न मन लागेका ठाउँहरूमा जानुछ, सन्तानका थप उन्नतिहरू हेर्नुछ । यो आमा र बाको संयुक्त सपना हो । ‘अब आफ्नो मात्र हैन, बा र आमाको सपनालाई पनि सँगसँगै लैजानुछ,’ फिल्म ‘पूर्णबहादुरको सारङ्गी’मा जिम्मेवार बा बनेका विजय यतिबेला प्रतिबद्ध छोराका रूपमा प्रस्तुत भइरहेका छन् ।"
"छोरा-बुहारी भारतमा कमाउँदै, आमाबुबा मोबाइलमा रमाउँदै","अछाम — कमलबजार नगरपालिका-६ की ५७ वर्षीया धना शाहीलाई केही वर्षअघिसम्म मन भुलाउने बहानाकै खोजी थियो । घरको कामधन्दा सकेर फुर्सदका बेला उनीसँग शून्यता मात्रै बाँकी हु्न्थ्यो । ३ छोरा-बुहारी र २ छोरी-ज्वाइँ काम गर्न भारत पसेका छन् ।मोबाइल चलाउँदै बसेका मंगलसेनका महिला । तस्बिर : मेनुका/कान्तिपुरघरका तीन नातिनातिनी स्कुल हिँडेपछि उनीसँग गफ गर्ने मान्छे पनि कोही हुन्न । यस्तो बेला उनको साथी भएको छ, भारतबाट छोरीले पठाइदिएको मोबाइल ।धना आफ्नो नामसमेत लेख्न जान्दिनन् । कतै हस्ताक्षर गर्नुपरे उनीसँग ल्याप्चेको विकल्प रहन्न । तर मोबाइल चलाउन भने उनलाई कुनै दकस छैन । १० वर्षअघि श्रीमान्‌को मृत्यु भएपछि एक्लो बनेकी धनालाई लाग्छ, एक्लै भए मनमा कुरा खेल्छ । मोबाइल भए मन यसमै भुल्छ ।५ वर्षअघि छोरीले पठाइदिएको मोबाइल हात पर्दा उनलाई कसरी चलाउने भन्ने पीर परेका थियो । कतै खसि पो हाल्छ कि भनेर डर लाग्थ्यो । सुरुवाती दिनमा नातिनातीनाले सिकाएपछि उनी मोबाइल चलाउन अभ्यस्त बन्दै गइन् । धनाले सुनाइन्, 'युट्युब , फेसबुक, टिकटक सबै हेर्छु । हेर्दाहेदै दिन बितेको पत्तै हुँदैन ।'मोबाइल भएपछि धनालाई सारा संसार आफूसँगै भएजस्तो लाग्छ । युट्युब र फेसबुकमा अनेक भिडियो हेर्दा उनलाई संसारमा आफूजस्तै दु:ख भएका मान्छे अन्त पनि रैछन् भन्ने लाग्न थालेको छ । उनले सुनाइन्, 'कति त आफ्नै कहानी जस्तो लाग्छ ।'अक्षर नचिन्ने भएकाले उनी कल लगमा नातिनातिनाले सेभ गरिदिएका आफन्तका तस्बिर हेरेर फोन र भिडियो कल गर्छिन् । भन्छिन्, 'टाढा भएका छोराछोरी पनि साथमै भए जस्तो लाग्छ । कहिलेकाहीँ त यस्तो जमाना पनि आयो भनेर दंग पर्छु ।'धनाकै जस्तो कथा छ, मंगलसेन नगरपालिका-७ की ६२ वर्षीया मनसरा नेपालीको । दुई वर्षदेखि उनका हातका औंला एन्ड्रोइड मोबाइलका स्क्रिनमा अभ्यस्त छन् । उनका छोरा-बुहारी सबै भारत छन् । घरमा उनी दुई नातिनातिना हेरेर बसेकी छिन् । ७ वर्षअघि श्रीमान्‌को मृत्यु भएपछि उनी एक्लो भएकी छिन् । छोरा-बुहारी परदेश भएपछि उनको घरछेउको खेतबारी पनि बाँझै छ । नातिनातीना स्कुल हिँडेपछि उनलाई घरमा शून्यताले राज गरेजस्तो लाग्थ्यो । यहिले यही मोबाइल उनको साथी बनेको छ ।उनको गाउँमा राम्ररी इन्टरनेट टिप्दैन । दिउँसो उनी वडा नम्बर ७ को कार्यालय छेउमा जान्छिन् । त्यहाँ नेपाल टेलिकमको नेट राम्ररी चल्छ । 'मोबाइलमा पैसा हाल्न पनि जानेको छैन । बम्बैबाट छोरा-बुहारीले हालिदिन्छन् । यता पढेलेखेकाहरुसँग महिनाको डाटा प्याक तानिमाग्छु । नेट चल्ने ठाउँमा आएर हेर्छु । डाउनलोड गरेको भिडियो भने राति हेर्छु,' उनले हाँस्दै सुनाइन् ।साथमा मोबाइल भएकाले उनलाई संसार आफूसँगै भएजस्तो लाग्छ । देश दुनियाँका खबर सबै थाहा पाएजस्तो लाग्छ । तर आफ्नो गाउँमा राम्ररी नेट नटिप्ने कुराले भने उनलाई दिक्क बनाउँछ । त्यही भएर उनी जनप्रतिनिधि वा अन्य सरोकारवाला भेट्नेबित्तिकै गाउँमा नेट नचलेको गुनासो गर्छिन् । भन्छिन्,‘गाउँमा नेट चलेको भए कति सजिलो हुन्थ्यो । तर हाम्रा कुरा कोही सुन्दैनन् ।’मंगलसेन-७ का ७७ वर्षीय मंगलबहादुर नेपालीले जीवनका उर्वर समय भारतमा काम गरेर बिताए । अहिले उनका तीन छोरा कामको खोजीमा उनकै पदचाप पछ्याउँदै भारत नै पसेका छन् । बुढ्यौलीका दिन उनी घरमा बिताइरहेका छन् ।आफ्नो नामसमेत लेख्न नजान्ने उनले भारतमा हुँदा पढेलेखेका मान्छेसँग हारगुहार गरेर चिठी लेखिमाग्थे । छोराहरुलाई सन्चो-बिसन्चो खबर पठाउँथे । घरको खबर पनि उनी महिनौं दिनपछि चिठीबाटै थाहा पाउँथे । ती दिनमा उनी कहिले चिठी लेख्ने मान्छे खोज्दै हिँड्थे, कहिले चिठी पढिदिने मान्छे खोज्दै । उनले सुनाए, ‘अरुले चिठी लेखिदिँदा उनीहरुले आफ्नो शैलीमा लेख्थे । चिठी लेखिमाग्नेको भावना कसले समेट्ने ? मनमा भएका कुरा लेखिमाग्न मन लाग्थ्यो । तर सम्भव हुँदैनथ्यो ।’८ वर्षअघि श्रीमती बितेपछि उनलाई एक्लो बुढेसकाल कसरी बिताउने भन्ने लागेको थियो । कान्छी बुहारी र चार नातिनातिना घरमा भए पनि उनीहरु आफ्नै व्यस्ततामा हुन्छन् । यस्तो बेला उनको साथी भएको छ, मोबाइल ।अक्षर नचिनेर के भो र उनी फोटो हेरेर छोरा-बुहारी र बरु आफन्तलाई फोन गर्छन् । सुखदु:ख साटासाट गर्छन् । म‌ंगलले सुनाए, 'चिठीपत्रका दिन त कुनै समयको कथाजस्तो पो लाग्छ ।'"
नेपाली खानाको स्वाद विश्वभर चखाइरहेछन् सन्तोष,"काठमाडौँ — सन् २०२१ मा बीबीसी मास्टर सेफ भएपछि लण्डनबाट सुरु भएको सन्तोष साहको यात्रा अहिले विश्वभर फैलिँदो छ । नेपाली खानाको पहिचान विश्वभर फैलाउने उद्देश्यले सक्रिय उनलाई विभिन्न देशमा जान भ्याइनभ्याइ छ ।बीबीसी मास्टर सेफ जितिसकेपछि संसारभर उनको वाहवाही चुलियो । उनले उक्त प्रतियोगितामा बनाएको कोदोको खिरको चर्चा अझ बढी भयो । धेरैले उनले बनाएको खानाको स्वाद लिन चाहन्थे । त्यसैलाई लक्षित गरी लण्डनमा चार महिनासम्मका लागि उनको विशेष कार्यक्रम आयोजना गरिएको थियो । यो उनको पहिलो ‘पप–अप' थियो ।'म बीबीसी मास्टर सेफ भएपछि धेरैले खोजी गर्न थाले, म त्यो समयमा इन्डियन रेस्टुरेन्टमा काम गर्थें, रेस्टुरेन्टको मेन्युमा नेपाली परिकार थिएनन्, त्यसैले लण्डनमै कार्यक्रम आयोजना गरिएको थियो,' सेफ साहले भने । उनको माग यति थियो कि उक्त कार्यक्रमको टिकट बिक्री खुलाएको दुई घण्टामै ‘सोल्डआउट' भयो ।उक्त पप–अप विभिन्न मितिका लागि आयोजना गरिएको थियो । एउटा कार्यक्रममा औसतमा २० देखि २२ जनाका लागि मात्रै सहभागी गराइएको थियो । चार महिनासम्म सञ्चालन हुने कार्यक्रमका लागि राखिएका ६०० टिकट निमेषभरमै सकियो ।लण्डनको कार्यक्रम सकेपछि सोही वर्ष स्कटल्याण्डबाट पप–अपका लागि निम्तो आयो । स्कटल्यान्डमा नेपाली समुदायले नेपाली रेस्टुरेन्टमा विशेष कार्यक्रम आयोजना गरेका थिए । सेफ साहले त्यहाँ पनि आफ्नो पाककलाको कौशल पस्किए ।त्यसको केही समयपछि मास्टर सेफका चार जना विजेताका लागि लण्डनमै विशेष कार्यक्रम आयोजना गरियो । सबैका दुई–दुई कोर्स हुने गरी आठ कोर्सको मेन्यु बनाइएको थियो । लगातारका कार्यक्रमले उनको चर्चा अझ चुलियो । विभिन्न देशबाट पप–अप कार्यक्रमका लागि माग आउन थाल्यो । साहलाई लाग्यो, नेपाली खानालाई विश्वभर फैलाउने यो उपयुक्त माध्यम बन्न सक्छ ।त्यसपछि साहले आफ्नो पाककलालाई एउटा होटल वा रेस्टुरेन्टमा मात्रै सीमित नराखी विश्व यात्रालाई निरन्तरता दिने योजना बनाए । तत्कालीन समयमा उनले नेपालमै मिथिला थालीका नाममा रेस्टुरेन्ट सुरू गरेर यतै व्यवसाय गर्ने सोच बनाए पनि नेपाली खानालाई विश्वभर प्रवर्द्धनको कार्यक्रमलाई पनि निरन्तरता दिनुपर्छ भन्ने सोच बनाइसकेका थिएनन् ।सन् २०२२ मा जर्मनी र स्वीट्जरल्यान्डमा पप–अप कार्यक्रम आयोजना गरे । अमेरिकामा पहिलो पटक जाँदा १४ ठाउँमा पप–अप आयोजना गरिएको थियो । जसमा सुरूआतमै सबै टिकट सोल्डआउट भएका थिए । यही सिलसिलामा साहले अस्ट्रेलियाका चार वटा र न्युजिल्यान्डका पाँच सहरमा पप–अप कार्यक्रम सम्पन्न गरे । अब भने उनको तालिकामा क्यानडा र जापनमा पप–अप कार्यक्रम बनिरहेको छ ।साह आगामी जुलाईमा अमेरिका जाँदै छन् । त्यसपछि जर्मनी जाने तालिका छ । नेपाली खाना पकाउँदै विश्व यात्रा सुरू गरेका साहले नेपालमा पनि निजी स्तरमा पप–अप आयोजना गरिरहन्छन् । केही समय अघि नेपालका एक मात्र डलर अर्बपति विनोद चौधरीको वैवाहिक वार्षिकोत्सव र अर्को चौधरीका पाहुनाका लागि मिथिला थालीमै विशेष पप–अप आयोजना गरेका थिए । 'समयले भ्याएसम्म नेपालमै पनि पप–अप सो आयोजना गरिरहेको हुन्छु, विभिन्न संस्था तथा व्यक्तिका लागि केही कार्यक्रम आयोजना भइसकेका छन्,' सेफ साहले भने ।उनले च्यारिटीका लागि पनि पप–अप गरेका छन् । स्वीट्जरल्यान्डमा विदेशीमाझ गरिएको च्यारिटी पप–अपबाट संकलन रकम नेपालमा ल्याएर बोल्न र सुन्न नसक्नेहरूका लागि खर्च गरिएको थियो । उक्त रकमले पोखरामा बोल्न र सुन्न नसक्ने अपाङ्गता भएकालाई हस्पिटालिटीसम्बन्धी तालिम दिइएको थियो । त्यसबाहेक उदयपुरको बेलटार अस्पतालको क्यान्टिन निर्माणका लागि पनि गेट कलेज र पाटाको सहकार्यमा अन्नपूर्ण होटलमा पप–अप आयोजना गरिएको थियो । जसमा २०० भन्दा बढी मानिसहरू थिए । त्यसबाट सङ्कलत भएको रकम अस्पतालको क्यान्टिन निर्माणमा खर्चिएको थियो ।साहका अनुसार उनको विश्व यात्राका क्रममा ठाउँअनुसार मेन्यु पनि आवश्यकताअनुसार परिवर्तन भइरहन्छ । तर नेवारी परिवकार वः अर्थात बारा र साँधेको भोगटे भने कहिल्यै नछुट्ने परिकारमा पर्छन् । यात्राका क्रममा उनलाई आउने अधिकांश प्रतिक्रियामध्ये एउटा हो, नेपाली खाना पस्कने उनको शैली ।साहले बनाएको जुजु धौ (दही) को परिकारलाई धेरैले मन पराएका छन् । जुजु धौमा स्मोकी फ्लेवर, हिमालयन मह, गुराँसको फूल उमालेको पानी, जाम र जेरी क्रम्बल गरिएको बेक्ड जुजुधौ अधिकांशले मन पराउने परिकारमा पर्छ । साथै भाङको पातको पकौडा पनि धेरैले मन पराएका छन् । भाङको पातको पकौडामा डल्ले खुर्सानी, चाट मसला मिश्रण गरिएको हुन्छ । त्यसैगरी मासको दाल, याक चिज मिसाइएको काँचो केराको फुलौरा पनि साहको उत्कृष्ट परिकारमा पर्छ ।विश्व यात्राका दौरानमा अमेरिकामा आयोजना भएको ममः महोत्सवमा उनले बनाएको कोदोको खिर खानेहरूले मुक्तकण्ठले साहको प्रसंशा गरेको सम्झाना साहलाई अझै ताजा छ । उनले अधिकांश स्थानमा १० देखि १७ कोर्ससम्मको मेन्यु बनाउँछन् । नेवारी, मधेसीलगायतका खानालाई आधुनिक ‘फ्लेवर' दिएर ‘सर्भ' गर्छन् ।"
खोरसोरमा ‘कली’ जन्मिँदा छायो खुसी,"चितवन — सौराहा आडको खोरसोर हात्ती प्रजनन केन्द्रमा मंगलबार नयाँ जन्मिएको छावा (हात्तीको बच्चा)को न्वारनको तयारी भइरहेको थियो। छावा जन्मिएको १२औँ दिनमा हुने न्वारन खोरसोरका लागि नयाँ होइन। लगभग तीन महिनाअघि चैत २० गते पनि खोरसोरमा छावाको न्वारन गरिएको थियो।तर मंगलबार अलि फरक पोथी छावाको न्वारन हुँदै थियो। खोरसोरमा ‘कली’ अर्थात् पोथी छावा नजन्मिएको लामो समय भएको थियो।‘साढे तीन वर्षपछि बल्ल खोरसोरमा पोथी छावा जन्मियो। यो बीचमा लगातार तीन–चार वटा भाले छावा जन्मिँदा भाले नै जन्मन्छ कि जस्तो लागेका थियौँ। तर पोथी जन्मिँदा खुसी लाग्यो,' खोरसोर हात्ती प्रजनन केन्द्रका प्रमुख मनपुरन चौधरीले भने। पण्डित राखेर विधिपूर्वक पूजा गरेपछि चितवन निकुञ्जका प्रमुख संरक्षण अधिकृत गणेश पन्तको सल्लाहमा छावाको नाम ‘विनम्रकली’ राखिएको हो।तीर्थमानकलीको तेस्रो सन्तानका रूपमा विनम्रकली जेठ ३० गते जन्मिएको हो। यसअघि तीर्थमानकलीबाट एक भाले रामसारगज र एक पोथी सिमसारकली जन्मिएका छन्। हात्तीको नाममा भाले भए ‘गज’ या ‘प्रसाद’ र पोथी भए ‘कली’ या ‘माला’ जोड्ने चलन छ। पोथी हात्ती प्रायः १० वर्षको भएपछि गर्भवती हुने केन्द्र प्रमुख चौधरीले बताउँछन्। गर्भाधान भएको २२ महिनापछि छावा जन्मिन्छ।छावा जन्मेपछि विधिपूर्वक न्वारन गर्ने परम्परा पूरानै हो। पहिले पहिले हात्तीको छावा जन्मिँदा न्वारन खोरसोरमा भए पनि नाम दरबारबाटै तय हुने गर्थ्यो। २०६२/६३ को जनआन्दोलनपछि त्यो क्रम टुटेको हो। २०६३ सालको जेठ ११ मा जन्मिएको छावालाई दरबारबाट होइन, निकुञ्जका अधिकारीबाटै ‘लोकतन्त्रकली’ नाम दिइएको थियो। लामो समयपछि खोरसोरमा पोथी छावा जन्मिँदा निकुञ्ज प्रमुख पन्त पनि हर्षित देखिएका थिए।‘तीन–साढे तीन वर्षयता पोथी बच्चा पहिलो पटक जन्मिएको हो। केन्द्रका लागि पोथी भए राम्रो हुन्छ। किनभने यहीँबाट हात्ती उत्पादन गरेर प्रयोगमा ल्याउने हो। भाले मात्रै भए प्रजननका लागि त्यति उपयुक्त हुँदैन,' प्रमुख संरक्षण अधिकृत पन्तले भने। निकुञ्जका तथा अन्य निजी तवरमा पालेका पोथी हात्तीहरू जङ्गली भाले हात्तीबाट गर्भवती हुने गरेका छन्।चितवन निकुञ्जमा डुल्ने जङ्गली भाले हात्तीहरू ‘रोनाल्डो,' ‘ध्रुवे,' ‘गोविन्दे’बाट यहाँका पोथी हात्तीहरूमा गर्भाधान हुँदै आएको छ। घरमा पालेका भाले हात्तीबाट गर्भाधान भएर बच्चा जन्मिएको खासै नभएको प्रजनन केन्द्र प्रमुख चौधरीको भनाइ छ। त्यसैले पोथी छावा जन्मनु राम्रो भएको उनले बताएका छन्। पछिल्लो समय लगातार जसो भाले छावा जन्मनु सोचनीय विषय भएको निकुञ्ज प्रमुख पन्तको भनाइ छ।‘खै किन यस्तो भइरहेको छ? यसको अध्ययन हुनु जरुरी देखिन्छ। कतै जलवायु परिवर्तनको असरले गर्दा हात्तीमा भाले–पोथी बच्चाको अनुपात पहिलाको भन्दा फरक आएको त होइन? यो अनुमानको विषय हो। यसमा अध्ययन आवश्यक छ,' पन्तले भने। चितवन राष्ट्रिय निकुञ्जअन्तर्गत रहने गरेर खोरसोरमा विसं २०४४ मा हात्ती प्रजनन केन्द्र स्थापना गरिएको हो। त्यसयता हालसम्म ६७ वटा बच्चा जन्मिएको केन्द्र प्रमुख चौधरीले जानकारी दिए।निकुञ्जका सरकारी हात्ती गस्ती लगायत संरक्षण प्रयोजनमा प्रयोग गरिन्छन्। चितवनसहित बाहिर पनि यहाँबाट हात्ती पठाउने गरिएको छ। चितवन निकुञ्जमा मात्रै हाल ५७ वटा हात्ती रहेको र तीमध्ये ३१ वटा भाले र २६ वटा पोथी रहेको चौधरीले बताए। पोथीभन्दा भाले हात्ती धेरै हुँदै गएका बेलामा केन्द्रमा पोथी हात्ती जन्मँदा सबै खुसी भएको उनले बताएका छन्।"
पाँचै छोराको खबरदारी गरिरहने आमा,"काठमाडौँ — संसारमा कसैसँग तुलना नै नहुने कुरा के होला ? एमालेका प्रमुख सचेतक महेशकुमार बर्तौला भन्छन्, ‘आमाको माया ।’ स्मृतिमा विचरण गरिरहँदा सन्तानका लागि आमाले गरेका त्यागका शृङ्खला महेश सम्झन्छन् ।‘र, त्यो आज पर्यन्त छ,’ हृदयको अन्तरआवाज सुनाउँदै उनी आफैंलाई प्रश्न गर्छन्, ‘आमाको स्नेहभन्दा माथि कुनै उचाइ होला र ?’आमाले त्यतिबेलाबाट गुमाउन सुरु गरिन्, जतिबेला संसारकै सबैभन्दा विशाल कुरा प्राप्त गरेको महसुस गरिन् । आमाले महसुस गरेका ती विशाल कुराहरू के थिए ? ‘रमेश, दिनेश, उमेश, महेश र नरेश,’ उनी आफूसहित पाँच भाइहरूका नाम लिन्छन् । सानुमाया बर्तौला आफ्ना छोराहरूलाई सुनाउँथिन् प्रसव पीडाका कथा । सुनाउँथिन् त्यो घनघोर पीडापछिको प्राप्ति र त्यसले दिएको तृप्ति ।दाइ रमेश जन्मिनुअघि परिवार र समाजका लागि आमाको स्वास्थ्यभन्दा बढी चासो र चिन्ता थियो, ‘छोरा हो कि छोरी भनेर ?’ जागिरे महेशका बा त्यसबेला घरबाहिर थिए । सानुमायाले कसैको सहायताबिनै असह्य प्रसव पीडा सहिन् र जन्माइन् पहिलो छोरा रमेश । रमेश जन्मेपछि सबैको अनुहार उज्यालियो । ‘छोरा जन्मियो, भाग्यमानी रहेछ,’ महेश त्यतिबेलाको सामाजिक मनोविज्ञान उधिन्छन् ।मकवानपुरको नामटारमा २०१६ मा जन्मिइन् सानुमाया । उनको विवाह नामटारकै गोविन्द बर्तौलासँग भयो । बिहेपछि सखारै ३ बजे उठ्नु, घर पोत्नु र आँगनमा घाम पर्नुअघिसम्म घरधन्दा सक्ने दिनचर्या थियो उनको । साधारण लेखपढ गरेकी थिइन् । गोविन्दले भने एसएलसी पास गरेका थिए, उनी शिक्षण पेसामा थिए । त्यो जागिर पनि २०३९ मा गुम्न पुग्यो । त्यही वर्ष उनलाई नजिकका नातेदारले प्रधानपञ्चमा उठ्न हौस्याए । गोविन्द चुनावमा होमिए । ‘तर जसले हौस्याएर बुबा चुनावमा उठ्नुभयो, उम्मेदवारी दर्ता गर्ने दिन बुबालाई हौस्याउने व्यक्ति पनि उहाँको प्रतिस्पर्धीर् भएर उठ्नुभयो,’ महेश सुनाउँछन् ।महेशका अनुसार ठूलाबा नाता पर्ने ती व्यक्तिले बालाई उम्मेदवारी दर्ता गर्ने बेलामा भनेका थिए, ‘बाबु मलाई सबैको दबाब आयो । जसले जिते पनि दाजुभाइले नै जित्ने हो । अब हामी प्रतिस्पर्धा गरौं ।’ चुनावमा गोविन्दले झिनो मतले हारे । न जागिर, न राजनीति । लामो समयसम्म उनी निराश भए । ‘बहुदलपछि भने फेरि बुबाले जागिर ज्वाइन गर्नुभयो,’ महेश सुनाउँछन् ।जागिरे जीवनकै कारण गोविन्द बढीजसो घरबाहिर भए । घरको सबै भार सानुमायाको थाप्लोमा पर्‍यो । त्यसमाथि बच्चा जन्माउँदा त उनी जहिल्यै एक्लै पर्ने । २०४० मा महेश जन्मिने बेलामा पनि त्यस्तै भयो । ‘व्यथा लाग्दा ममी घरबाहिर हुनुहुन्थ्यो रे । घिस्रिँदै–घिस्रिँदै घरमा आउनुभयो रे । म जन्मेपछि सालनाल पनि आफैंले काट्नुभयो रे,’ उनी आमाले सुनाएका घटनाको बेलिबिस्तार लगाउँछन् । हस्पिटल जाने सुविधा पनि कहाँ थियो र ? महेशका पाँचै दाजुभाइ घरमै जन्मिए । कान्छो भाइ नरेश जन्मिँदा भने धूमिल स्मृति छ महेशलाई । त्यो दिन सानुमायाले जेठो छोरालाई भनिन्, ‘मलाई आज गाह्रो भएको छ । तिमी स्कुल नजाऊ ।’बिहानैदेखि आमालाई गाह्रो भएको छोराहरूले चाल त पाएका थिए, तर के भएको भन्ने भेउ थिएन । बाँकी छोराहरूलाई भने सानुमायाले स्कुल पठाइन् । ‘हामी दिउँसो स्कुलबाट घर आउँदा सानो भाइ आमाको काँखमा थियो । दाइले ममीलाई ज्वानोको झोल खुवाइरहनुभएको थियो,’ महेश आफूलाई चमत्कारझैं लागिरहेको त्यो अनौठो दृश्यबारे सम्झिन्छन् ।आमा जति मायालु थिइन्, उति नै कडा पनि । छोराहरूको बदमासीलाई रोक्ने आमाको एउटै कडी थियो, लट्ठी । लट्ठी बोकेर आमा पछिपछि, आफूहरू अघिअघि भएका थुप्रै दृश्य महेशलाई अहिले पनि ताजा छन् । एक पटक चार दाजुभाइ घरको बुइँगलमा खेल्दाखेल्दै झगडा गर्न थाले । थाहा पाएर रिसले चुर भएकी आमा हातमा लट्ठी बोकेर बुइँगल उक्लिइन् । आमाको पिटाइबाट जोगिन चारै जना बुइँगलबाट हाम फाले । तर, आमा रोकिइनन् । उनीहरू भागिरहे । आमाको रिस मत्थर भएपछि मात्र उनीहरू घर फर्किए ।महेशका माइलो दाइ स्कुल जान भनेपछि सधैं अटेर गर्ने । आमा दाइलाई स्कुल पुर्‍याएर घर फर्किन्थिन् । घर पुग्दा त आफूले स्कुल पुर्‍याएको छोरा मस्तसँग आँगनमा खेलिरहेको हुन्थ्यो । आजित भएकी आमाले सिस्नु लगाएरै स्कुल लिएर गइन् । ‘त्यसरी स्कुलमा पढ्न अटेरी गर्ने दाइ आईकममा बोर्ड फर्स्ट भए । त्यसमा सबैभन्दा धेरै खुसी आमा नै हुनुभयो,’ महेश सम्झन्छन् ।महेशचाहिँ सानुमायाले कम पिट्ने छोरामध्येमा पर्थे । उनी आमाले गर्ने घरका सारा धन्दाहरू गरिदिन्थे । उनी घर पोत्ने, खाना बनाउनेदेखि घाँस काट्ने र खेत जोत्नेसम्म घरका अधिकांश कामहरू गर्थे । तीजका बेलामा वरिपरिका आमाहरू माइत जान्थे । तर घरको कामले आमा जहिल्यै माइत जानबाट वञ्चित हुने । एक समयपछि आमाले गर्ने कामको जिम्मा आफूले लिएर महेशले मामाघर पठाउन थाले । ‘त्यही भएर हजुरबा–हजुरआमाले पनि साइँलो नातिका लागि विशेष केही पठाइदिनुहुन्थ्यो,’ महेश सम्झन्छन् । कान्छो भाइ हुर्काउन भने चार दाजुभाइले उत्तिकै सहायता गरे ।सानैदेखि दाजुभाइहरू एउटा कुरामा निकै सचेत थिए, ‘आमालाई रुवाउनु हुन्न ।’ आमाको आँखामा आँसु देख्दा उनीहरूको मन बिझाउँथ्यो । एक पटक घरझगडा पर्दा बाले आमालाई हात लगाए । आमाले रुँदै महेश र माइलो दाइलाई मामाघर पठाइन् । महेश र दिनेश मामाघर पुगेर झगडाको बेलिबिस्तार लगाए । मामाघरको हजुरबा उनीहरूसँगै घर आए र बालाई झपारे । पाँच सन्तानलाई आमाको स्नेह बरोबर थियो । छोराहरू बुझ्दै गएपछि आमाका निम्ति साथीजस्तो भए । आमालाई धेरै माया गर्दा ‘तिमी’ सम्बोधन गर्थे । रिसाएको बेला भने ‘तपाईं’ सम्बोधन गर्थे । अहिले पनि त्यो सम्बोधन कायमै छ ।एक्लो ज्यानले पाँच सन्तान हुर्काउनु सजिलो थिएन । तर सानुमायाले कहिल्यै आफूलाई भएको पीडा छोराहरूलाई सुनाइनन् । महेशलाई अझै पनि ती दिन सम्झना छ, ‘जतिबेला खाना खाने बेला भान्सामा कहिलेकाहीं भाग कम हुन्थ्यो । आमा पहिला छोराहरूलाई खुवाउनुहुन्थ्यो, बाँकी नरहँदा भोकै पनि बस्नुहुन्थ्यो । पाउने कुरा कहिल्यै नसोच्ने, सधैं गुमाउने मात्र । त्यो पनि छोराहरूका लागि ।’ आमाको यो असाधारण माया सम्झेर महेश चकित पर्छन् ।महेशलगायत चार भाइलाई आमापछिको योगदान भने जेठो दाइ रमेशको रह्यो । सानैदेखि आमाका सारथी बने रमेश । एसएलसीअघिसम्म आमालाई जेठो छोराको खुब चिन्ता थियो । जेठो दाइ गाउँमा फाइटरजस्तै थिए । साथीहरूसँग उनी समूहमा फाइट खेल्थे । जुत्ताभित्र चक्कु बोकेर हिँड्थे । आमाले त्यो थाहा पाएर साफ झपारेको सम्झना छ, महेशलाई । तर बिस्तारै रमेशलाई घरको जेठो हुनुको बोधले थिच्दै गयो । दाइ अभिभावकजस्तो बन्न थाल्नुभयो । भाइहरूको जिम्मेवारी निर्वाह गर्नुपर्‍यो । दाइले राम्रो बाटो समात्नुभयो । अनि हामी पनि दाइकै बाटोमा हिँड्यौं,’ महेश सुनाउँछन् ।एसएलसी दिनासाथ रमेश घरलाई सहायता हुन्छ भनेर जागिरका लागि इन्डियातिर हान्निए । तीन महिनाको अवधिमा केही रकम कमाएर ल्याए । एसएलसी पास भएपछि शिक्षण गर्न थालेका दाइ अहिलेसम्म विद्यार्थीहरूकै माझ रमाइरहेका छन् । दाइले जागिर खान थालेपछि भने घरको आर्थिक अवस्थामा परिवर्तन आउन थालेको थियो ।महेशको विद्यार्थी राजनीतिको सुरुवात २०५३ मा कक्षा ७ पढ्दादेखि सुरु भएको थियो । त्यसअघि उनीभित्र राजनीतिक झिल्को बाल्ने काम दुई घटनाले गरेका थिए ।‘थाहा’ अभियन्ता रूपचन्द्र विष्ट बेलाबेला उनकै घरछेउको बाटो हुँदै हिँड्थे । एकपल्ट स्कुलबाट घर फर्कंदै गर्दा बालक महेशलाई रूपचन्द्रले परबाट उनकै शैलीमा बोलाए, ‘ए भाते, यता आइजो ।’ महेश आज्ञाकारी छात्रझैं रूपचन्द्रको नजिक गए । स्कुले पोसाकमा रहेका महेशको सर्टको कलर हरियो थियो । मिरमिरे स्मृतिको झ्यालबाट उनी चियाउँछन्, ‘उहाँले सिम्रिक कलरको थाहा लेखेको छाप मेरो सर्टमा लगाइदिनुभयो र हिँड्नुभयो । त्यही ड्रेस लगाएर स्कुल गएपछि कक्षा शिक्षकले मुर्मुरिँदै गाली गर्दै भन्नुभयो– यो लगाएर भोलिबाट स्कुल आउने हैन ।’ घर गएर धुँदा पनि त्यो कलर गएन । नयाँ सर्ट किन्ने अवस्था पनि थिएन । शिक्षकको गाली खाएरै भए पनि उनी सर्टमा त्यो थाहाको छाप बोकेर स्कुल आउजाउ गरिरहे ।२०५० जेठ ३ मा मदन भण्डारीको दासढुंगा दुर्घटनामा निधन भएको थियो । भण्डारीको मृत्युले सिंगो देश स्तब्ध थियो । उनको अस्तु सेलाउन त्यतिबेला हिरण्यलाल श्रेष्ठ हाते माइक गर्दै महेशको गाउँ पुगेका थिए । ‘उहाँको अस्तु सेलाउन पनि देशभरि लगिएको छ । उनको सम्मानमा यति धेरै मान्छे शोक मनाइरहेका छन् । नेता त यस्तो पो बन्नुपर्छ भन्ने लाग्यो,’ महेश सम्झन्छन् । पछि कक्षा ७ मा पढ्दा अनेरास्ववियुको संगठन बनाउन सिनियरहरू आएका थिए । त्यहाँ मदन भण्डारीको प्रशंसा गरेपछि महेशले सोचे, ‘मदन भण्डारीको पार्टी भए त लाग्छु ।’त्यसपछि विद्यार्थी राजनीतिमा सक्रिय महेश क्याम्पस हुँदै केन्द्रीय अध्यक्षसमेत भए । २०७९ को प्रतिनिधिसभा चुनावमा मकवानपुर–२ बाट विजयी भए । महेशको राजनीतिक यात्रामा आमा सधैं दाहिने भइन् । टाढा–टाढासम्म कार्यक्रममा जानुपर्दा उनले कहिल्यै पनि रोकिनन् । बरु बिस्तारै स्थानीय पत्रिकाहरूमा छोराको नाम र फोटो छापिँदा भने फुरुङ्ग हुन थालिन् ।महेशका दाइ दिनेश कलेजमा पढाइकै कारण चर्चित भए । सबैले उनलाई दिनेश बर्तौलाको भाइ भनेर चिन्थे । महेशलाई कताकता लाग्थ्यो, ‘म त आफ्नै नामले चिनिनुपर्छ ।’ उनको पढाइ मध्यम थियो । यद्यपि सामाजिक काम र राजनीतिक अभियानबाट भने आफूलाई चौतर्फी चिनाउँदै लगे । उनी कक्षा १२ पढ्दै गर्दा देशमा सशस्त्र युद्ध चलिरहेको थियो । त्यतिबेला युद्धविराम हुँदा उनी एक जना सहयात्रीसँग मेची–महाकाली साइकल यात्रामा हिँडे । यो अभियानको उद्देश्य थियो– युद्धविराम सफल बनाऔं । शान्तिको प्रचार गर्दै हिँडेको ६७ दिनको यात्रामा फेरि युद्धविराम भंग भएको खबर आयो । ‘त्यसबीचमा टेलिफोन पनि भएन, हामी घरपरिवारबाट बेखबर थियौं । हामी हरेक ठाउँ पुगे पनि रेडियो नेपालको सम्पर्कमा पुग्थ्यौं । रेडियोले समाचार बनाउँथ्यो,’ महेश सम्झन्छन् । त्यतिबेला घर पुग्दा चिन्तित मुद्रामा बसिरहेकी आमा छोरालाई देखेपछि अत्यन्तै खुसी भइन् । महेश सांसद बन्दा आमाको आँखामा सबैभन्दा खुसी महसुस गरेका थिए ।अहिले पनि आमा छोराहरूलाई छिनछिनमा फोन गर्छिन् । काठमाडौं बाहिर जानुपर्‍यो भने महेश सधैं आमालाई जानकारी गराउँछन् । ‘म काठमाडौं बाहिर जाँदै छु भने हरेक छिन फोन आइहाल्छ । दिनमा चार पटकसम्म त कहाँ पुग्यौ, के खायौ भनेर सोध्नुहुन्छ,’ महेश सुनाउँछन् । महेश राजनीतिमा सक्रिय भएपछि बेला–बेलामा आलोचना र टिकाटिप्पणी पनि आउँछन् । आमालाई सबैभन्दा चिन्ता यही कुराको हुन्छ आजकल । ‘टीभीहरूमा कहिलेकाहीं आलोचना सुन्नुपर्‍यो भने उहाँ एकदम दुःखी हुनुहुन्छ । धन्न सामाजिक सञ्जालमा आएका कमेन्टहरू पढ्न जान्नुहुन्न । नत्र त अचेत नै हुनुहुन्थ्यो होला,’ महेश हाँस्दै भन्छन् ।एक पटक बालाई त्यस्तै पर्‍यो । एउटा विषयमा बोल्दा अदालतका निर्णयविरुद्ध महेशले संसद्मा बोलेका थिए । उनीविरुद्ध मानहानिको मुद्दा पर्‍यो । ‘मेरो मुद्दाको म्याद तामेली हेटौंडामा भयो । संयोगवश म्याद बुझ्न बा जानुभएछ । सांसद भएर काठमाठौं पठाएको छोरालाई सर्वोच्चबाट मुद्दा । छोरा सिद्धियो भनेर आतिएका बा थचक्कै बस्नुभएछ । केहीबेर अचेतझैं हुनुभएछ,’ महेश प्रसंग जोड्छन् ।महेशका पाँच दाजुभाइ सबै आ–आफ्ना क्षेत्रमा सक्रिय छन् । जेठा शिक्षक, माइलो दाइ हाइड्रो कम्पनीमा सीईओ, महेश सांसद, काइँलो जागिरे र कान्छो अमेरिकामा । आमा पाँचै छोराहरूलाई बारम्बार भनिरहन्छिन्, ‘बरु तिमीहरू पानी खाऊ, भोकै पेट बस । तर कुनै पनि ठाउँमा गलत हात लम्काउने काम नगर । बरु रित्तो गोजीमा पैदल हिँड । विलासिताका नाममा हद पार नगर ।’महेश आमाको कुरालाई पाँचै भाइले शिरोपर गरेको ठान्छन् । जो जहाँ पुगे पनि, जति नै उचाइ लिए पनि आमाले नचाहेको बाटो कुनै दाजुभाइ नहिँडेको लाग्छ महेशलाई । ‘आमा हाम्रो जीवनमा हरेक दिन सीमाभित्रको मेन गेटमा डन्डा लिएर खबरदारी गरिरहनुभएको छ । त्यसकारण पनि हामी हिँड्ने बाटोमा सतर्क छौं,’ महेश गर्विलो सुनिन्छन् ।"
"त्यो श्यामश्वेत नारायणगढ, यो चकाचौंध भरतपुर","चितवन — भरतपुर नगरपञ्चायतको श्यामश्वेत दृश्यदेखि भरतपुर महानगरपालिकाको चकमक उज्यालोसम्मका सबै दृश्य सम्झनामा छन्, रामु परियारसँग ।२०२२ सालमा तनहुँको मनपाङबाट उनका बाबु निर्मल वैधकोटी (परियार) अवसरको खोजीमा यता आएका थिए । तत्कालीन नारायणगढ गाउँपञ्चायतमा कटुवाल बनेर उनले धेरैलाई धेरै खबर सुनाए । यिनै निर्मलका कान्छा छोरा रामु अहिले बदलिँदो सहरको साक्षी भएका छन् ।तत्कालीन नगरपञ्चायतले नै वृक्षारोपण गरेको नगर वनमा २०४७ सालमा वन हेरालुको जागिर खाएका थिए रामुले । तीन वर्षपछि उनले जागिर बदले । भरतपुर महानगरपालिका-३ को कार्यालय नारायणगढ बजारकै व्यस्त पुल्चोकदेखि लगभग डेढ किलो मिटर तल पश्चिममा छ । अहिले यही अफिसमा चार वर्षदेखि कार्यालय सहयोगीको भूमिकामा छन्, ५५ वर्षीय रामु । उनी घर आडैको वडा कार्यालयमा सरुवा भएर आउनुभन्दाअघि उनी भरतपुर नगर कार्यपालिका कार्यालयमा थिए ।उनी कार्यालयमा आएका पत्र दर्ता गर्छन्, चलानी नम्बर राख्छन्, फाँटबाट आउने निर्देशन पूरा गर्छन् । तर यही काम गर्दागर्दै उनले तीव्र गतिमा फेरिएको यो सहरको बदलिँदो आयामलाई नियालेका छन् । कुन चोक कसरी फेरियो, सहर कुन भागतिर कसरी फैलियो र कुन गुल्जार चोक हेर्दाहेर्दै सुनासान बन्न थाल्यो सबै हिसाब उनले राखेका छन् ।पुल्चोकको पश्चिम नदी किनारको बाटो छेवैमा छ शताब्दी पुग्न लागेको एउटा पुरानो चौतारो । यो चौतारोमा कुनै समय कति धेरै पैदलयात्रु र भरिया सुसाउँथे भन्ने सम्झनादेखि अहिलेको व्यस्त पुल्चोक वरपर कति घर थिए भन्नेसम्मका सम्झना उनीसँग छन् । ‘मैले जान्दासम्म पनि त्यहाँ जम्मा ६ घरहरु थिए । दुईवटा टायलले छाएका र अरु खरको छाना भएका,’ उनी पुराना दिन सम्झिन्छन् ।ती ६ मध्ये एउटा घर रामुको थियो । खरले छाएको अनि सालको फलेकले बारेको । २०२७ सालमा यही घरमा जन्मेमा रामुले यही चौतारो र नारायणी नदीको संगता बाल्यकाल बिताए । नारायणीको कञ्चन पानी गाग्रीमा उभाएर ल्याएर खाए । उनले सुनाए, ‘बर्खामा नदीकै पानी खान्थ्यौं । गाग्रीको मुखमा सुतीको कपडा राखेर धमिलो पानी छान्थ्यौं । छानेको पानीमा फिटकिरी राखेर शुद्ध पारिन्थ्यो ।’ तर पानी पिउने यही नारायणी नदी उनले हेर्दा हेर्दैअर्कै भयो । उनले सुनाए, ‘अहिले त बर्खाको भेलको धमिलो नारायणीको के कुरा हिउँदमा पनि पिउन योग्य पानी हुँदैन । अहिले त नारायणीको पानीमा मान्छेले हात खुट्टासमेत हम्मेसी धुँदैनन् ।’हिजोआज नारायणगढ यति व्यस्त र होहल्लाले भरिएको छ कि नजिकै बोलेको सुन्न पनि कानलाई चनाखो राख्नुपर्छ । रामुले आफ्ना बाबु कटुवाल हुँदाताकको समय सम्झिँदै भने, ‘बाले एक चोकमा उभिएर कराएको खबर चारैतिर सुनिन्थ्यो ।’ उनका बाले त्यतिबेला बेलचोक, सहिद चोक, लीला चोक, पुतली बजार, जहाँ अलिक झुरुप्प घर थिए त्यहाँ मात्रै बेस्सरी चिच्याउँथे । ‘अहिले त होहल्ला मात्रै छ,’ रामु भन्छन् ।नारायणीमा पुल नभएकाले ठूला डुंगाबाट ओहोरदोहोर गर्नुपर्थ्यो । रामु पनि ३०/३५ जना मान्छे बोक्ने त्यही डुंगाबाट चढेर कहिलेकाहीँ नारायणी तर्थे । वडाको कर्मचारी भएकाले बाबुले एकफेर डुंगाको कर उठाउने काम गरेको घुर्मैलो सम्झना पनि रामुसँग छ । उनका अनुसार त्यतिबेला तत्कालीन गाउँ पञ्चायतले एउटा डुंगाबाट २०/२५ पैसा कर उठाउँथ्यो ।२०४२ सालमा नारायणी नदीमा पुल बन्नुभन्दा अघि त्यसभन्दा एक किलोमिटर पूर्व लीला चोकमा चहलपहल हुन्थ्यो । यात्रुहरु लीला चोकबाटै डुंगा चढेर नदीपारि जानेआउने गर्थे । नारायणी नदीमा भैंसी आहाल बसाउन लगेको बेलाको एउटा सम्झना रामुको मनमा ताजै छ । तिथिमिती त उनको सम्झनामा छैन तर त्यस दिन उनले नदी किनारबाटै नारायणी नदीमा डुंगा ढलपल ढलपल गर्दै दुर्घटनामा परेको देखे । रामुका अनुसार त्यतिबेला नारायणी नदीमा पुल बन्न पिल्लर बनाउने काम भइरहेको थियो ।बन्दीपुर र अन्य पहाडी जिल्लाबाट बसाइँ सर्नेहरुका कारण यो सहरको रौनक फेरिन थालेको थियो । रामुले कसरी हेर्दाहेर्दै पुल्चोक बजार क्षेत्रमा परिणत भयो भनेर सुनाए । सुरुमा त ससाना घर मात्रै थिए । बन्दीपुरबाट आएका साहुहरुले इँटाको गारो भएको घर बनाएको उनले देखेका छन् । बजार बढ्दै जाँदा विस्तारै माटोको जडानले इँटाको गारो, काठका लामा र मोटा चौकस राखेर तला बनाइने ‘कडी पाते’ छत भएका घर बन्न थाले । उनले २०५० सालपछि मात्रै सहरमा कंक्रिटका घर थपिने क्रम बढ्न सुरु भएको र जग्गा किनबेच मौलाउन थालेको बताउँदै भने, ‘त्यसपछि त नारायणगढ छिटोछिटो फेरिन थाल्यो ।’४० को दशकसम्म मोटरगाडीभन्दा धेरै साइकल र मान्छेले नै पाइडल चलाएर मान्छे बोक्ने तीन पाङ्ग्रे रिक्साको ताँती देखिने सहरमा बिस्तारै साइकल र रिक्साको संख्या घट्दै गए । गाडी, अटो रिक्सा र मोटरसाइकलको संख्या थपिए । बदँलिदो यो दृश्यको साक्षी रामुले यहाँ अरु धेरै परिवर्तनलाई नजिकबाट देखेका छन् । जस्तो कि, कुनै समय ठेउवा भन्ने आकासे निलो रङका चरा उनी नारायणीका छेउछाउमा खुबै देख्थे । मकैबारीमा सुँगाको हुल देख्थे अनि लाटोकोसेरोको बथान देख्न कुनै साइत कुर्नु पर्दैनथ्यो । तर अहिले त यस्तो सम्झनाका कुरा पनि मान्छेलाई पत्याउन मुस्किल पर्छ । उनले भने, ‘यहाँ मान्छे त बढे तर चरा हराए ।’२०१३ सालमा बस्ती विकास कार्यक्रम सुरु भएपछि बदलिन थालेको नारायणगढ आसापसको क्षेत्र २०७४ पछि झनै तीव्र स्वरुपमा बदलिएको छ । स–साना बाटा फराकिला भएका छन् अनि कालोपत्रे सडक गाउँगाउँसम्मै फैलिएको छ ।तीव्र रुपमा सहरीकरण भएपछि नारायणगढ आसपासका खानेपानीका स्रोत सुक्दै गएको पनि उनले देखेका छन् । रामुका बाबुले २०४२ सालमा नारायणी छेवैको घरमा बसाइँ सरेपछि २४ फिट पाइप गाडेर धारा हालेका थिए । तर ६ वर्ष भयो त्यो धारा सुक्न थालेको । अहिले सरकारी धाराबाट पानी त आउँछ तर चरा हराएको, पानी सुक्न थालेको र नारायणी नदीको पानी मैलिन थालेको देख्दा उनको मनमा ख्याल आउँछ, यो विकास हो कि मान्छेको मनपरी ?बदलिएका धेरै कुराले उनको मन चस्स बनाउँछ । तर एउटा कुरामा भने उनी सन्तोकको अनुभव गर्छन् । जस्तो कि पहिले पहिले उनी प्रत्येक पाइलामा छुवाछुतको नमिठो अनुभव गर्थे । उनले सुनाए, ‘कसैको घर जाँदा हामीलाई जात मिलेर भनेर पिँढीमा उक्लन छेक बार लाउँथे । भाडा छोए पखाल्नुपर्ने, होटलमा चिया खाए पनि गिलास माझेर अलक्क सुक्ने गरेर राख्नुपर्ने ।’ तर भेदभावको यो चरम स्वरुपमा भने अहिले बदलिएको ठान्छन् उनी ।समयक्रममा नारायणगढले काँचुली फेर्‍यो । यहाँका मान्छे बदलिए । रामुकै जीवनमा पनि घामछाया चलि नै रह्यो । स्नातक उत्तीर्ण जेठो छोरा र १० कक्षा पढेका कान्छो छोरा नगर सेवाको जागिरमा प्रवेश गरेकामा रामुलाई सन्तोक छ । तर यो सहर जति छिटोछिटो बदलियो त्यही गतिमा आफ्नो जीवनका दुःख र संघर्ष बदलिन नसकेको चिन्ता भने उनीसँग छ । उनले कुराकानीको बिट मार्दै भने, ‘बजार त कहाँबाट कहाँ पुग्यो । तर हाम्रो हालत उही कान्लामुनिको भ्यागुतो कान्लैमुनि भनेझैं ताल छ ।’"
जहाँ चियासँगै कप पनि खान मिल्छ,"कास्की — ‘एउटा भेनिला, एउटा चक्लेट फ्लेबरको चिया बनाइदिनुस् न !’ एकातिर अर्डर लिनेबित्तिकै फेरि अर्को टेबलबाट यसरी बोलावट आइहाल्छ । गत जेठ १० यता पोखराको पृथ्वीनारायण क्याम्पस गेटको एउटा चिया पसल बिहानदेखि बेलुकासम्मै ग्राहकले भरिभराउ हुन्छ । चिया पिउन भीड हुनुको कारण हो – चिया पिउने कप । चिया पिएको कप खान मिल्ने भएकाले ‘चिया चपाउ’ले धेरैको ध्यान खिचेको छ ।कपजस्तै यो पसल सुरूवात र चर्चाको किस्सा पनि त्यति नै रोचक छन् । एउटा भिडियोकै कारण ‘चिया चपाउ’ले रातारात चर्चा कमायो । तर, यो नाफा आर्जनको उद्देश्यले खोलिएको चिया पसल होइन । पोखरा विश्वविद्यालय केन्द्रीय क्याम्पसमा उद्यमशीलतामा स्नातक अध्ययनरत मञ्जु तिवारी, स्तुति थापा, नम्रता पौडेल र यनिका भट्टराईले अनुसन्धानको प्रयोगात्मक गर्न यो पसल खोलेका हुन् । ‘पढाइकै सिलसिलामा हामीले चिया व्यवसायबारे ६ महिना लगाएर अध्ययन गरेका थियौं । त्यो अध्ययनअनुसार आठौं सेमेष्टरमा ६ महिना व्यवसाय गर्नुपर्ने हुन्छ,’ नम्रताले सुनाइन्, ‘६ महिनालाई गरेको काममा यस्तो भीडभाड होला भन्ने कल्पना नै थिएन ।’सातौं सेमेस्टरमा क्याम्पसमा नयाँ व्यवसायको बिजनेस प्लान बुझाउनुपर्ने थियो । त्यसमा दुई वटा विषयमा ध्यान दिन भनियो । पहिलो- वातावरणमैत्री व्यवसाय । दोस्रो- चल्तीको व्यवसायभन्दा फरक । यसपछि चार जनाको समूहले अध्ययनको विषय खोज्न थाल्यो ।काठमाडौंमा जस्तै पोखरामा पनि थरीथरी नाम दिएर चिया पसल खुल्न थालेका छन् । उनीहरूले पोखरामा चिया व्यापारको सम्भावना र समस्याबारे अनुसन्धान गर्ने निधो गरे । अरूले पनि बेचिरहेको चियालाई कसरी फरक बनाउने ? चार साथीले वातावरणमैत्री र नवीनतम योजना खोज्न घोत्लिए । ‘गुगलसँग चिया पसल गर्न इनोभेटिभ आइडिया माग्यौं । त्यहाँ इडिबल कप (खान मिल्ने कप) भेटियो,’ मञ्जुले भनिन् ।सातौं सेमेस्टरमा ६ महिना लगाएर चियामै अनुसन्धान सकियो । भारतबाट ‘इडिबल कप’ मगाएर प्राध्यापकलाई चिया पिलाए । अनुसन्धानपछि त्यतिबेला आधा काम सकियो । आठौं सेमेस्टर सुरू भयो । यसमा अघिल्लो सेमेस्टरकम गरेको अनुसन्धानअनुसार ६ महिना व्यवसाय गर्नुपर्थ्यो । अनुसन्धान मात्र गर्दा र व्यवसाय नै गर्दा हुने फरक विद्यार्थीलाई अनुभव गराउन प्रयोगात्मक गर्न भनियो ।सबैले घरमा सोधे । पढाइकै विषय भएकाले पसल खोल्न सबैले अनुमति पाए । मञ्जुलाई आमा-बुवाले सोधेका थिए- त्यत्रो एक सय डिग्री तातो हाल्दा नपग्लिएको कप पेटमा गएसी कसरी पग्लिन्छ ? उनले कप मकै, गहुँबाट बन्ने जानकारी गराइन् । चिया हालेपछि ‘इडिबल कप’को आयु आधा घण्टा हुन्छ । आधा घण्टासम्म चिया नपिए कप पग्लिन्छ ।चिया पसल त खोल्ने तर कहाँ ? ‘इडिबल कप’ मा ग्राहकको चासो र प्रतिक्रिया बुझ्नु थियो । ६ महिनाको व्यवसाय भएकाले धेरै ठाउँ पनि चाहिएको थिएन । सुरूमा पोखराको जिरो किलोमिटरमा ६ महिनालाई व्यवसाय गर्न सटर खोजे । त्यहाँ खोजेजस्तो ठाउँ पाइएन । यसपछि उनीहरू बगर पुगे जहाँ त्रिभुवन विश्वविद्यालयअन्तर्गत देशकै ठूलो आंगिक क्याम्पस पृथ्वीनारायण क्याम्पस छ । उनीहरूलाई लाग्यो- क्याम्पस पनि छ, मान्छेको चाप पनि छ, विद्यार्थीले गरेको भनेपछि विद्यार्थी पक्कै आउलान् ।तीन दिन लगाएर सटर खोजिरहँदा नाम जुराइसकेका थिए । चिया पिउने, कपलाई खान मिल्ने भएपछि हाँसो मजाकमै ‘चिया चपाउ’ नाम जुरेको थियो । यो नाम नै अहिले ग्राहकको धेरै चाप हुनुको कारण भएको मञ्जुले सुनाइन् । ‘चिया चपाउ नाम नै यूनिक भयो । अहिले कहाँ रहेछ ठाउँ भनेर कति धेरैको म्यासेज आइरहेको छ,’ उनले भनिन् । विद्यार्थीले खोलेको चिया पसल भएकैले धेरै विद्यार्थी नै ग्राहक बनेर चिया पिउन पुग्ने गरेका छन् ।‘चिया चपाउ’ खुल्दासम्म चार जनालाई अहिलेजस्तो भीड होला भन्ने कल्पना थिएन । त्यसैले उनीहरूले दुई वटामात्र टेबल, कुर्सी राखेर साँघुरो ठाउँ रोजेका थिए । जेठ १० मा चार जनाले सँगै सटर खोले । नरिवल फोडे । यसपछि पाठशालाको सिकाइलाई व्यावहारिक बनाउन ‘चिया चपाउ’ खुल्यो । त्यो दिन सबैले परिवारका सदस्यलाई बोलाएका थिए । सबैलाई चिया चखाए । ओपनिङ सकियो । राति सुत्नुअघि मञ्जुले मोबाइलमा दिउँसो खिचेका भिडियो हेर्न थालिन् । भिडियो जोडजाम गरेर टिकटक र इन्स्टाग्राममा पोस्ट्याइन् । क्याप्सन राखिन् – चिया चपाउन कहिले आउने ?बिहान उठेर इन्टरनेट खोल्ना साथ मोबाइलमा नोटिफिकेसन लगातार बजिरहृयो । टिकटकमा नसोचेको लाइक, कमेन्ट र भ्युज देख्दा मञ्जु अलमलमै परिन् । ‘यति धेरै नोटिफिकेसन आयो कि म आफैं कन्फ्युज भएँ । भिडियो त रातभरमै भाइरल भएछ । त्यो हेरेपछि कन्टेन्ट क्रिएटरहरू आफैं आउनुभयो,’ उनले सुनाइन् ।रातभरमै भिडियोमा १२ लाख भ्युज गएको थियो । हालसम्म उक्त भिडियो ४७ लाख पटक हेरिएको छ । भिडियो भाइरल हुँदाको दिन जेठ ११ मा खासै ग्राहक आएनन् । त्यसको भोलिपल्टदेखि चाप यस्तो हुन थाल्यो कि चार जनाले खाना खाने फुर्सद पनि पाउन छोडे । यसरी भीड हुनुको कारण चिया, कप र चियामा पाइने स्वाद हो । ‘चिया चपाउ’ मा इलाइँची, चक्लेट र भेनिला फ्लेबरको चिया पाइन्छ । चियाको कपमा पहिल्यै यो फ्लेबर मिसिएको हुन्छ । जब कपलाई खान थालिन्छ त्यसमा स्वाद भेटिन्छ । ‘गुलियो मन नपराउनेले इलाइँची खानुहुन्छ । नभए चक्लेट फ्लेबर धेरै जान्छ,’ नम्रताले भनिन्, ‘बुवाहरुले हामी सुगरको बिरामीलाई हुने सुगर फ्री पनि ल्याउनपर्‍यो भन्ने भएको छ । त्यसबारे सोच्नपर्ला ।’भेनिला फ्लेबर चियाको प्रति कप ६५, इलाइँची र चक्लेट फ्लेबरको समान ६०–६० रुपैयाँ मूल्य छ । चियामात्र बेचेर मासिक खर्च धान्न गाह्रो हुने अनुसन्धानले देखाएको थियो । त्यसैले उनीहरूले चाउचाउ, चटपट पनि बिक्री गर्छन् । तर, धेरैको रोजाइ चिया नै रहने गरेको छ । दैनिक कम्तीमा ५० देखि १ सय ३० वटासम्म समूह चिया पिउन ‘चिया चपाउ’ पुग्छन् । चिया राख्ने कप भारतबाट आयात गर्ने गरेको मञ्जुले बताइन् ।पोखरा विश्वविद्यालयले कोभिड–१९ पछि उद्यमशीलता विकासमा स्नातक पढाइ थालेको थियो । पहिलो ब्याचमा ३१ जना भर्ना थिए । आठौं सेमेस्टरमा आइपुग्दा २१ जना छन् । सुरूमा त अहिले ‘चिया चपाउ’ खोल्ने चारै जनालाई व्यर्थै पढिएछ भन्ने लागेको थियो । अहिले जब उद्यमशीलताबारे बुझे, आफैं उद्यमी बने यो विषय पढाइको महत्व बुझेका छन् । ‘सरसँग हजुरहरूले भनेर यो विषय पढ्यौं, अब काम पनि पाइँदैन भनेर रिसाउँथ्यौँ । पढ्ने र गर्ने त फरक हुन्छ । तर अहिले त ठिकै छ,’ नम्रताले सुनाइन् ।६ महिनापछि ‘चिया चपाउ’ के हुन्छ ? यो प्रश्नको जवाफ चारै जनासँग छैन । ६ महिना अध्ययनमै बिताउने र त्यसपछि मात्र निरन्तरता दिने–नदिनेबारे निर्णय गर्ने उनीहरूको योजना छ ।"
बदलिँदो धरानका साक्षी बनेका एक हकर,"धरान — साढे तीन दशकमा देशमा केके बदलियो ? केके बदलिएन ? यो प्रश्नको उत्तर अनेक तरिकाले दिन सक्छन्, धरानका ७५ वर्षीय कृष्णभक्त श्रेष्ठ । उनी कुनै दलका नेता होइनन्, कुनै अनुसन्धानकर्मी होइनन् तर पनि परिवर्तनका मसिना तिथिमिति र नेपाली समाजको बदलावका अनेक घटनाबारे जानकार छन् । नहुन् पनि किन, पछिल्ला ३६ वर्षयता उनी निरन्तर एउटै परिचयमा बाँचेका छन्, हकर ।धरानमा जन्मेर पनि कृष्णभक्तले लाहुरे हुने सपना देखेनन् । किनकि २००८ सालमा जन्मिएका उनी ६ महिनामै कोक्रोबाट लडेका थिए । त्यतिबेलै उनको खुट्टा भाँचिएको थियो । समयमै उपचार नभएकाले यही घटनापछि उनको दुवै खुट्टाको सन्तुलन गुम्यो । कृषक बाबुका छोरा कृष्णले १० कक्षाभन्दा माथि पढ्ने अवसर पनि पाएनन् । अपांगताकै कारण बाबुसँगै खेतीपातीमा पनि उनी रम्न सकेनन् । रेल्वे गाउँबाट धरान झरेर उनी हकर भए । त्यसयताको बदलिएको नेपालका हरेक खबरका उनी पाठक त भए नै, चोकचोक घुम्दै पत्रिका बेच्ने भएकाले बदलिँदो धरानको साक्षी पनि भए ।बोलीचालीमा उनले धरानको सबैभन्दा पुरानो हकरको परिचय पाएका छन् । तर यो पहिलोसँग उनको उनको लगाव भने छैन । बरु उनी हेर्दाहेर्दै पत्रिका कतिबेला आउँछ र देश दुनियाँको खबर थाहा पाइन्छ भनेर कुरिबस्ने धरानेहरु मोबाइलमा झुन्डिन थालेको दृश्यको साक्षी भए ।एक समय त यस्तो थियो, कृष्णलाई पत्रिका बेच्न भ्याइनभ्याइ थियो । धरानको पुरानो बजार, छाता चोक, रत्नरोड उतिबेलाका धरानका मुख्य बजार थिए । त्यहाँ थिए, मैनाली पुस्तक पसल र अन्य किताब पसलको लाइन । त्यहाँ एकबिहानै अखबार पढ्न आउनेको भिड लाग्थ्यो । अहिले धरानको चमकधमक भानुचोकको गतिबाट थाहा हुन्छ ।'तर त्यतिबेला त भानुचोक अहिलेजस्तो कहाँ हुनु,' उनले सुनाए, 'भानुचोक त्यतिबेला सुनसान थियो ।' २०४५ सालको विनाशकारी भूकम्पले धरानमा पुर्‍याएको क्षति र मृतकको सम्झनामा हङकङ र मकाउका आप्रवासी नेपालीले हङकङको घण्टाघरमा आधारित भएर करिब ५६ लाखमा खर्चेर २०४८ सालमा भानुचोकमा घण्टाघर ठड्याए । अनि त भानुचोक चम्किन थाल्यो । उनले सुनाए, 'कति छिटो समय बद्लिएजस्तो लाग्छ, पहिला सुनसान त्यो भानुचोकका गल्लीहरुमा अहिले भिडभाड छ ।'कृष्णलाई स्पष्ट सम्झना छ, माओवादी जनयुद्ध उत्कर्षमा पुगेका बेला र जनआन्दोलनताक अखबारको बिक्री उत्पात थियो । किनकि खबरका अरु माध्यम पनि थिएनन् । उनले सुनाए, 'आज के समाचार छ, कहाँ के भयो, हिरोहिरोइनले केके गर्दैछन्, कुन फिल्म लाग्दैछ, त्यसमा ककसले खेलेका छन् भन्नेसम्मका विषयमा मानिसमा कौतूहल थियो । त्यसलाई मेटाउने एउटै माध्यम पत्रिका थियो ।'सुरुमा ११ वडा मात्र रहेको धरानलाई २०३५ सालमा पूर्वतर्फ रहेको बाँझगरा गाँउ पञ्चायत र पश्चिमतर्फ रहेको घोपा गाउँ पञ्चायतको केही क्षेत्रलाई गाभेर क्षेत्र विस्तार गरी १९ वडामा विभाजन गरिएको थियो । २०७१ वैशाख २५ गतेको मन्त्रिपरिषद्को निर्णयअनुसार पाँचकन्या गाविसलाई पनि धरान नगरपालिकामा गाभेर २३ वडा कायम गरेकोसम्मका घटनाका साक्षी हुन् कृष्ण ।२०७१ मंसिर १६ मा भने विष्णुपादुका गाविसलाई पनि धरान नगरपालिकामा गाभेर २७ वडा कायम गरी धरान उपमहानगरपालिमा बढोत्तरी भयो । धरानलाई कृष्णले अखबारका समाचारमार्फत चिनेका छन् अनि पैदलै यसका चोकचोक घुमेर बुझेका छन् । उनले पूर्वी पहाडी जिल्ला जाने मुख्य रुटका रुपमा धरानको चहलपहल देखेका छन् अनि पहाडी क्षेत्रबाट कैयौं दिन पैदलै नुन किन्न आउनेहरुको दु:ख पनि । उपचारको खोजीमा धरान झरेकादेखि यहीँ बसेर भविष्य खोजिरहेकासम्म सबैसबैलाई देखेका छन् उनले । बदलिँदो धरानको साक्षी उनले सुनाए, 'हेर्दाहेर्दै धेरै कुरा बदलियो ।'माओवादी द्वन्द्वको उत्कर्षमा हकर काम गर्न पनि उनलाई आपत परेको थियो । उनले लुकीछिपी पत्रिका बेच्थे । त्यतिबेलाको समय सम्झिँदै उनले सुनाए, 'बाटो-बाटोमा माओवादीका मान्छेहरु भेटिनथ्यो । तिनीहरुले मलाई कमरेड-कमरेड भनेर बोलाउथे । जबकि म स्वतन्त्र थिएँ ।'हकर भएकैले उनी देश दुनियाँको खबर पाठकहरुले भन्दा छिटो पाउँथे । त्यही भएर कहाँ के हुँदै छ भन्नेदेखि ठूलासाना सबै नेता उनले सजिलै चिन्थे । जनआन्दोलनताक त उनलाई अखबार बेच्न भ्याइनभ्याइ हुन्थ्यो । अंगालोभरिको पत्रिका एकैछिनमा बेचेर सकिनथ्यो । स्थानीयदेखि राष्ट्रिय सबै पत्रपत्रिका बेच्दा उनी एक समय मासिक १५ हजार सजिलै कमाउँथे । उनले सुनाए, 'पत्रिकाको मूल्य ३ रुपैयाँ भएका बेला त्यति कमाइ सानो थिएन ।'इन्टरनेट घर-घरमा र मोबाइल हात-हातमा पुगेपछि पत्रिका पढ्नेहरु घटे । कृष्णको काम पनि घट्यो अनि कमाइ पनि । धरान-१६ स्थित पार्वती टोलमा ३५ सय कोठामा भाडा तिरेर बुढेसकालका दिन बिताइरहेका कृष्ण हिजोआज हरेक महिना बत्ती, पानी र बिजुली गरेर तिर्नुपर्ने झन्डै ५ हजार रुपैयाँ र अन्य खानपान खर्च कसरी जुटाउने भन्ने चिन्तामा हुन्छन् । बिहे गरेर घर गइसकेका ३ छोरीहरुले बेलाबखत उनलाई सम्झिन्छन् र दु:ख घटाइदिन्छन् । उनले भावुक हुँदै सुनाए, 'उतिबेला मैले जग्गा जमिन जोड्न पाइनँ, अलिकति सम्पत्ति जोडेको भए आफ्नै घर हुन्थ्यो होला । आज अर्काको घरमा भाडामा बस्नुपरेको छ ।'धरान खोलाका बगर र घना जंगलबाट सहरमा बद्लियो । अखबार पढ्नेहरु मोबाइलमा रत्तिने भए । तर कृष्णलाई आफ्नो जीवन झन्-झन् खराब हुँदै गएझैं लाग्छ । सबैथोक बदिलए पनि कृष्णको मेहनती स्वभाव बदलिएको छैन अनि उनको पेसा पनि ।पत्रिकादेखि डिजिटल युग आइपुग्यो तर कुष्णको जीवन भने कहिल्यै परिर्वतन भएन । झन् झन् बत्तर हुँदै गयो । सहर बद्लिएर नयाँ भए तर गरिबी र पुरानै रहनसहनले उनको जीवनमा केही नयाँ परिवर्तन ल्याएन । उनी अहिले पनि उस्तै छन् सरल, सादा र मेहनती ।पहिलेजस्तो उनलाई टोलटोलमा हिँडेर जानु पर्दैन । धरानमा गाडी नपुग्ने ठाउँ नै कहाँ छ र ? उनले सुनाए, 'पहिला कहाँ यस्तो सुविधा थियो र ! गाडी नै नदेखेको मैले अहिले बाटो-बाटोमा सवारी साधनको चाप देख्छु । पहिले र अहिलेको धरानमा आकाश पातलको फरक छ नि ।'कृष्णले मेहनती, सरल र असल मानिसको परिचय बनाएका छन् । भन्छन्, 'म एउटा पत्रिका बेच्ने साधारण मान्छे मात्र भएँ तर मेरो जीवनको कथा र अस्तित्व त धरानले लेखिदिएको जस्तो लाग्छ ।'"
हात्ती-पीडाले अनिदो छ बाहुनडाँगी,"झापा — गत मंगलबार बिहान । रातको २ बजेको हुँदो हो । मेचीनगर–४ बाहुनडाँगीस्थित शान्ति टोलमा जंगली हात्तीको एउटा बथान पस्यो । बिहानीको समय भएकाले टोलका सबै निद्रामा थिए सायद, अधिकांशले थाहा पाएनन् । २० वटाको संख्यामा गाउँ पसेका हात्तीले करिब आधा दर्जन परिवारको भाँच्न तयार भइसकको मकै खाइदिए । मकैका बोटहरु पेलेर सोत्तर बनाए । मकैबाली हेर्नुहुने रहेन, न बोटमा रहृयो भाँच्न लायक मकै नै ।शान्ति टोलकी ३८ वर्षीया सीता सुनारले करिब १० कट्ठा जमिनमा अँधिया मकै खेती गर्दै आएकी थिइन् । यसपटक मकै राम्रै फलेको थियो । ‘मकै राम्रो फल्छ भनेर चार सय रुपैयाँ किलो पर्ने बिउ ल्याएर रोपेका थियौं,’ सुपारीको बिरुवामा मल लगाउँदै गर्दा भेटिएकी उनले सुनाइन्, ‘तर, भाँच्न तयार भएको सबै मकै हात्तीले खाएर सखाप बनाइदियो । हात्तीको बथानले कुल्चिएका कारण घाँस पनि वस्तुलाई खुवाउन मिल्ने रहेन ।’त्यस रात आएको हात्तीको बथानले सीताको मात्रै मकै सखाप पारेन । शान्ति टोलकै चतुरमान सुनार, सूर्यबहादुर सुनार, जीवन पाण्डे लगायतको पनि भाँच्न तयार मकै उजाड बनाइदियो । सीताले मकैबाली लगाएको जमिन उनको आफ्नो होइन । जग्गाधनी भारतमा छन्, उनले अँधिया खेती गरेकी हुन् ।सीतालाई जंगली हात्तीले बाली क्षति गरेपछि राहत पाइन्छ भन्ने थाहा पनि छ । तर, राहतका लागि निवेदन दिँदा जमिनको धनीपुर्जा, नागरिकतालगायत कागजात चाहिन्छ । नागरिकता त उनीसँग छ तर, धनीपुर्जा कसरी हुनु, किनकि जग्गाधनी यहाँ छैनन् । 'राहत पाउन पनि ६ महिनाभन्दा धेरै समय लाग्छ,’ उनी भन्छिन्, ‘कसले त्यत्रो लेठो गरोस्, त्यसैले राहतका लागि निवेदन दिइनँ ।’त्यस रात जंगली हात्तीले सीताको एक पटकको बाली मात्रै खाइदिएन । उनको वर्षभरिको मेहनत, सालभरि खाने अन्न र परिवारको रोजीरोटी पनि खाइदियो । त्यसो त बाहुनडाँगीका लागि जंगली हात्तीको यो समस्या नौलो भने होइन । बाहुनडाँगी र जंगली हात्ती एक अर्काका पर्यायवाचीजस्तै छन् । तर, पछिल्लो समय यहाँका स्थानीयले भोगिरहेको समस्या भने फरक छ ।बाहुनडाँगीमा आजकाल पहिलाजस्तो एउटा, दुइटा मात्रै हात्ती आउँदैनन् । ५०–६० वटाको बथान नै आइपुग्छ । पहिला रैथाने हात्ती आउँथे, आजकल छावासहितका हात्ती पनि आउँछन् । बथान जहाँ पस्यो, त्यहाँको बाली नै सखाप हुन्छ । उठाउनलाई किसानको खेतमा केही बाँकी रहँदैन ।मंगलबार बिहानको राति शान्ति टोल पसेको हात्तीको बथानले यहाँ मात्रै करिब ४० मन मकै खाइदियो, मकैका बोट पनि सोत्तर बनाइदियो । टोलवासीसँग हात्ती धपाउने प्रयास गर्नुबाहेक अन्य विकल्प केही थिएन । हात्ती अघायो, बाटो लाग्यो । बिहान खेतमा हेर्दा न मकैका घोगा थिए, न खुवाउन मिल्ने घाँस नै ।यसैगरी शुक्रबार बिहानको राति करिब ४५ वटाको संख्यामा जंगली हात्ती मेची तरेर बाहुनडाँगी प्रवेश गरे । मेची बगरमा नेपाल प्रहरी, सशस्त्र प्रहरी लगायतका सुरक्षाकर्मी तैनाथ रहेर नेपाल प्रवेश गर्ने हात्तीलाई भारततर्फ नै धपाउने प्रयास गरे पनि पछिल्लो समय त्यो प्रयास सफल हुन सकिरहेको छैन । शुक्रबार बिहान पनि त्यही भयो ।हात्तीको हुल रातको एक बजेतिर बाहुनडाँगीका युवराज पोखरेलको सुपारी बगानमा पस्यो । एक बिघा जमिनमा करिब ६ सय बोट सुपारी लगाइएको बगानमा हात्तीको बथान पसेको थियो । बथानले फुल्दै गरेका चार सयभन्दा बढी सुपारीको बोट भाँचिदियो, फेरि नजाग्ने गरी ।‘सवा एक बजेतिर सुपारी बगानमा पसेको हात्तीको बथान बिहान करिब ३ बजेतिर मात्रै निस्कियो । तल्लोपट्टि मकैबाली थियो, मान्छेले छेकेर जान दिएनन् । पूर्वपट्टि प्रहरी चौकी छ, त्यहाँबाट साइरन बजाइदिए । उत्तरपट्टि पनि मान्छेले छेके । हात्ती जाने ठाउँ भएन,’ भाँचिएका सुपारीका बोट देखाउँदै युवराजका भाइ दिव्यराज पोखरेलले भने, ‘चारैतिरबाट छेकेपछि हात्ती सुपारी बगानमै घण्टौंसम्म रहृयो । सयौं सुपारीको बोट भाँचिदियो ।’मेची तरेर बाहुनडाँगी आइपुगेको हात्तीको बथानले अन्नबाली मात्रै खाँदैन । कहिले घर नै भत्काइदिन्छ, सुपारीका बोट भाँचिदिन्छ । बच्चासहित आएको हात्तीको बथानले अनेक बिगार गर्छन् । तर, बाहुनडाँगीवासीसँग साइरन बजाउने, हात्ती धपाउनेलगायतका प्रयास गर्नेबाहेक विकल्पै हुँदैन । बिहान हुन्छ, हात्तीको बथान मेची तर्छ । तर, फेरि अर्को दिन उस्तै !जंगली हात्तीले दिएको दु:खबाट बच्न बाहुनडाँगीवासीले के प्रयास गरेनन् ? माहुरी पाल्दा हात्ती गाउँसम्म आउँदैन भन्ने ठानेर माहुरीको घार घरघरमै राखियो । खेतबाली वरिपरि डोरी टाँगेर डोरीमा खुर्सानीको धुलो दलियो । यसो गर्दा हात्ती खेतबालीमा पस्दैन भन्ने थियो । हात्तीबारको रुख लगाउँदा खेतबालीमा हात्ती नपस्ला भनेर सयौंका संख्यामा हात्तीबारको रुख पनि लगाइयो । यही बाहुनडाँगी हो, जहाँ हात्तीको क्षतिबाट जोगिन सुरुङ खन्नेसम्मका कार्य भए । तर, यी कुनै प्रयास सफल भएनन् ।अन्ततः दशकौं भयो बाहुनडाँगीले हात्तीको त्रासबाबाट छुटकारा पाउन सकेको छैन । बरु यहाँ त झन्‌झन् पीडा थपिँदै छ । बाहुनडाँगीमा हात्तीले पुर्‍याएको क्षतिबारे वर्षौंदेखि जानकार स्थानीय नीलकण्ठ तिवारी भारतबाट आउने हात्ती रोक्ने एउटै उपाय सफल भएको बताउँछन् । त्यो हो सीमामा लगाइएको सोलार फेन्सिङ । ‘सोलार फेन्सिङ लगाएको वर्ष त ९८ प्रतिशत नै कम भएको थियो हात्ती आतंक । मेची तरेर हात्ती आउँदैनथे । यहीँका रैथाने हात्तीले बिगार गर्थे,’ उनी भन्छन्, ‘तर, समयक्रममा सोलार फेन्सिङ बिग्रँदै गयो । मर्मतसम्भारतर्फ खासै कसैको चासो गएन ।’उनका अनुसार अहिले सोलार फेन्सिङका अधिकांश संरचना बिग्रिएका छन् । कतिपय सामान हराएका छन् । यसलाई आवश्यक मर्मत गर्दै चुस्तदुरुस्त बनाउने हो भने हात्तीको क्षतिबाट बच्न सकिने उनी बताउँछन् । ‘नगर, प्रदेश, केन्द्रलगायत वन्यजन्तुका क्षेत्रमा काम गर्ने निकायले यसतर्फ गम्भीरतापूर्वक चासो देखाउनुपर्छ । नगरमा त यस विषयमा छलफल पनि भइरहेको छ । समयमा ध्यानाकर्षण भएर सोलार फेन्सिङलाई चुस्तदुरुस्त राख्ने हो भने हात्ती आतंक कम हुने थियो,’ उनी भन्छन् ।हात्तीको बथान मेची तरेर आउन थालेपछि बाहुनडाँगीवासी चैनले निदाउन नसकेको धेरै भइसक्यो । उनीहरुको एउटै माग छ । त्यो हो, भारतबाट आउने जंगली हात्तीलाई रोकियोस् ।सोमबार दिउँसो (आज) पनि पनि मेचीनगर–२ मा जंगली हात्तीको बथान नै पसेको छ । जसका कारण यहाँका स्थानीय नागरिक त्रसित छन् । बिहानदेखि नै मेचीनगर–२ स्थित मगर डाँडामा भने २० वटाभन्दा बढी जंगली हात्ती डुलिरहेका छन् । उक्त हात्ती चिया बगान, बाँसघारी लगायतका स्थानमा छलिँदै भौंतारिरहेको स्थानीय प्रबिन चापागाईले जानकारी दिए ।मेचीनगर नगरपालिकाका प्रमुख प्रशासकीय अधिकृत अग्निप्रसाद अधिकारी समस्या न्यूनीकरणका लागि नगरमा पटकपटक छलफल चलिरहेको बताउँछन् । उनका अनुसार नगरमा मात्रै नभएर जिल्ला प्रशासन कार्यालय, सुरक्षा संयन्त्र लगायतको उपस्थितिमा समेत हात्तीको क्षति न्यूनीकरणबारे बृहत् छलफल चलाउने तयारी भइरहेको छ ।छलफलले मात्रै त हात्तीले दिएको दु:ख कम नहोला ! जीर्ण बन्दै गएको सोलार फेन्सिङको मर्मतका लागि चाहिँ नगरको योजना के छ ? भन्ने प्रश्नमा उनी भन्छन्, ‘यदि उपल्लो कुनै पनि निकायबाट सोलार फेन्सिङका लागि पहल नभए, रकमको स्रोत सुनिश्चित नभए के गर्ने भन्नेबारे समेत नगरमा छलफल चलिरहेको छ । नगरले मर्मतका लागि आवश्यक केही बजेट छुट्याउँछ ।’डिभिजन वन कार्यालय झापाका प्रमुख भरतबाबु श्रेष्ठ चालु आर्थिक वर्षमा ९ लाख ५६ हजार बजेट विनियोजन भएर सोलार फेन्सिङ मर्मतको काम भइरहेको बताउँछन् । ‘यहाँ यदि हात्ती र तारबार मात्रै थियो भने समस्या थिएन । तर, यहाँ त हात्ती छेक्न लगाइएको तार नै चुँडाएर नदीजन्य सामग्री ओसारपसार गर्ने बाटो बनाइएको छ । सीमा वारपार गर्ने मान्छेले पनि तार चुँडाइदिन्छन् । यस प्रकारका समस्या पनि छन् सीमामा,’ उनी भन्छन्, ‘यद्यपि हात्तीका बथान रोक्नका लागि सोलार फेन्सिङ नै उपयुक्त लागेर मर्मतको काम भइरहेको छ ।’"
"युक्रेनमाथि हालसम्मकै ठूलो रूसी आक्रमण, कूटनीतिक समाधानको सम्भावना न्यून","किभ — रूसी सरकारी प्रवक्ताले शुक्रबार एक प्रेस ब्रिफिङमार्फत युक्रेनमाथिको जारी युद्धको सन्दर्भमा तत्काल कुनै कूटनीतिक समाधान सम्भव नरहेको स्पष्ट पारेका छन् । उक्त अभिव्यक्तिसँगै रूसले युक्रेनविरुद्ध हालसम्मकै सबैभन्दा व्यापक हवाई आक्रमण आरम्भ गरेको पुष्टि भएको छ ।उक्त आक्रमण अमेरिकी राष्ट्रपति डोनाल्ड ट्रम्प र रूसी राष्ट्रपति भ्लादिमिर पुटिनबीच भएको टेलिफोन संवाद निष्कर्षविहीन रूपमा समाप्त भएको केही घण्टापछि सुरु भएको हो । राजधानी किभ लगायत युक्रेनका विभिन्न सहरहरूमा रातभरि ड्रोनको गुन्जन र विस्फोटहरूको आवाज सुनिएको थियो, जसमा युक्रेनी हवाई सुरक्षा प्रणाली सक्रिय रूपमा परिचालित रहेको जानकारी प्राप्त भएको छ ।क्रेमलिनका प्रवक्ता दिमित्री पेस्कोभले संवाददातासँग कुराकानी गर्दै भने, 'हामी हाम्रो उद्देश्यहरू हासिल गर्न विशेष सैन्य अभियानलाई प्राथमिकता दिइरहेका छौं, तर त्यसलाई राजनीतिक तथा कूटनीतिक माध्यमबाट समाधान गर्नु अझ उपयुक्त हुनेछ ।' यद्यपि उनले वर्तमान अवस्थामा कूटनीतिक समाधान सम्भव नरहेको स्पष्ट गरे ।राष्ट्रपति ट्रम्पले एक दिनअघि राष्ट्रपति पुटिनसँग भएको संवादमा युद्ध अन्त्यको विषयमा कुनै प्रगति नभएको जानकारी दिएका छन् । युक्रेनी अधिकारीका अनुसार ट्रम्प र राष्ट्रपति भोलोदिमिर जेलन्स्कीबीच थप कुराकानी शुक्रबार नै तय गरिएको थियो ।किभका बासिन्दा तिमुरले उक्त आक्रमणलाई विगतका घटनाहरूभन्दा निकै फरक र भयावह भएको बताउँदै भने, 'यसअघि कहिल्यै यति धेरै विस्फोटहरू एकसाथ भएको थाहा थिएन ।'राष्ट्रपति जेलन्स्कीले सामाजिक सञ्जालमार्फत प्रतिक्रिया दिँदै भने, 'रूसले फेरि एकपटक प्रमाणित गरेको छ कि उसले युद्ध र आतंकको अन्त्य गर्ने कुनै तयारी गरेको छैन । यदि अन्तर्राष्ट्रिय समुदायबाट ठोस र ठूलो दबाब नपरेसम्म, रूसको विनाशकारी व्यवहारमा परिवर्तन आउन गाह्रो देखिन्छ ।'रूसी सेनाले डोनेत्स्क क्षेत्रमा रहेको एक गाउँ नियन्त्रणमा लिएको दाबी गरेसँगै युक्रेनी भूभागमा थप दबाब सिर्जना भएको देखिन्छ । आक्रमणको क्रममा पोल्यान्डको किभस्थित दूतावासमा क्षति पुगे पनि त्यहाँका कर्मचारीहरू सुरक्षित रहेको जनाइएको छ ।जर्मन परराष्ट्र मन्त्रालयले आक्रमणको समयबारे प्रतिक्रिया दिँदै भनेको छ, 'नेताहरूबीचको संवाद सम्पन्न भएको तुरुन्तै आक्रमण हुनु यहि देखाउँछ कि रूस अझै पनि बल प्रयोगमा निर्भर रहन चाहन्छ । युक्रेनले आफ्नो रक्षा गर्न झन बढी सहयोगको आवश्यकता छ ।'उक्त आक्रमण युक्रेनमाथिको रूसी आक्रमणमा हालसम्मकै सबैभन्दा ठूलो भएको युक्रेनी वायु सेनाले जनाएको छ । वायु सेनाका अनुसार सो आक्रमणमा ५३९ ड्रोन र ११ मिसाइल प्रयोग गरिएको थियो, जसबाट कम्तीमा २३ जना घाइते भएको पुष्टि भएको छ ।युक्रेनले पनि पछिल्लो समय रूसभित्र प्रतिक्रिया स्वरूप हमला बढाएको छ । रुसको रोस्तोभ क्षेत्रमा युक्रेनी ड्रोन खस्दा एक महिलाको मृत्यु भएको त्यहाँका कार्यवाहक क्षेत्रीय गभर्नरले जनाएका छन् ।युद्धविरामका लागि संयुक्त राज्य अमेरिकाको पहलमा सुरु गरिएका वार्ताहरू अहिले निष्क्रिय अवस्थामा देखिए पनि युक्रेन र रूसले युद्धबन्दीको नयाँ विनिमय कार्यक्रम जारी राखेका छन्, जुन इस्तानबुलमा भएको पछिल्लो छलफलको परिणामस्वरूप सम्भव भएको बताइएको छ ।"
भारतमा मनसुनी वर्षा र बाढीपहिरोले ६९ जनाको मृत्यु,"शिमला,भारत — भारतको उत्तरी हिमालय क्षेत्रमा गत दुई हप्तादेखि परेको भारी वर्षापछि आएको बाढी र पहिरोमा परी कम्तीमा ६९ जनाको मृत्यु हुनुका साथै एक सय १० जना घाइते भएको अधिकारीहरूले शुक्रबार बताएका छन् ।एक अर्ब ४० करोड जनसंख्या भएको भारतभर आकस्मिक बाढी र पहिरोका कारण हरेक वर्ष वर्षाको मौसममा धेरै मानिसहको मृत्यु हुने गरेको छ ।यस क्षेत्रको हिमनदीको चुचुरोबाट सुरु हुने शक्तिशाली ब्याससहित भारी वर्षाले बगाएका नदीहरूले हिमाचल प्रदेश राज्यका धेरै मार्ग अवरुद्ध गरेका छन् ।भारतको मौसम विभागले बिहीबार भारतीय पर्यटकहरूमा लोकप्रिय अर्को सुरम्य हिमाली राज्य हिमाचल प्रदेश र छिमेकी उत्तराखण्डमा ‘भारी वर्षा’ का लागि नयाँ चेतावनी जारी गरेको थियो ।भारी मनसुनी वर्षाले जुनमा भारतको दुर्गम उत्तरपूर्वी क्षेत्रमा कम्तीमा ३० जनाको ज्यान लिनुका साथै र दर्जनौँ घाइते भएका थिए ।अधिकारीहरूले भारतीय सेनालाई राहत र उद्धार कार्यमा सहयोग गर्न दबाब दिएर अरुणाचल प्रदेश, मिजोरम र मणिपुर राज्यहरूमा पनि पहिरो र आकस्मिक बाढीका अन्य घटनाहरू रिपोर्ट गरिएका छन् ।दक्षिण एसिया तातो हुँदै गइरहेको छ र हालैका वर्षहरूमा मौसमको ढाँचा परिवर्तन भएको देखिएको छ, तर वैज्ञानिकहरू जलवायु परिवर्तनले मनसुनलाई कसरी असर गरिरहेको छ भन्ने बारे स्पष्ट छैनन् ।गत महिना, भारतको आर्थिक राजधानी मुम्बईमा मनसुनी वर्षा भएको थियो । यो सामान्यभन्दा दुई हप्ता पहिले सुरु भएको थियो । मौसम पूर्वानुमानकर्ताहरूका अनुसार यो लगभग एक चौथाइ शताब्दीको सबैभन्दा प्रारम्भिक हो ।"
तालिबान सरकारलाई औपचारिक मान्यता दिने पहिलो देश बन्यो रुस,"काठमाडौँ — रुसले अफगानिस्तानमा तालिबान नेतृत्वको सरकारलाई औपचारिक मान्यता दिएको छ । तालिबान सरकारलाई मान्यता दिने रुप पहिलो मुलुकसमेत बनेको छ ।अफगानिस्तानका विदेशमन्त्री आमिर खान मुत्ताकीले यसलाई रुसको कदमलाई 'साहसिक' निर्णयको संज्ञा दिएका छन् । बिहीबार मात्र काबुलमा विदेशमन्त्री मुत्ताकीले रुसका राजदूत दिमित्री जिरनोभसँग भेटवार्ता गरेका थिए ।सोही भेटघाटमा राजदूत जिरनोभले इस्लामिक इमिरेट अफगानिस्तानलाई मान्यता दिने निर्णय गरेको जानकारी गराएका थिए । मुत्ताकीले रुस र अफगानिस्तानबीचको 'सकारात्मक सम्बन्ध, पारस्परिक सम्मान र रचनात्मक संवाद' अरु देशका लागि उदाहरण हुने बताएका छन् ।२०२१ अगस्टमा सत्ता कब्जा गरेसँगै मानवअधिकार उल्लंघनका घटना बढिरहेको छ । यसका बाबजुद अफगानिस्तानले औपचारिक मान्यता र अन्तर्राष्ट्रिय लगानीका लागि आग्रह गर्दै आएको थियो । रुसी विदेशी मन्त्रालयले पनि यसबारे जानकारी दिँदै भनेको छ, अफगानिस्तान सरकारलाई औपचारिक मान्यता दिँदा दुई देशबीचको सम्बन्ध अझ सुदृढ हुनेछ भन्ने हामीलाई विश्वास छ ।' सन् २०२१ अधिकांश देशहरूले काबुलस्थित दूतावास बन्द गरेका थिए । तर रुसले भने बन्द गरेको थिएन ।रुसले सन् २०२२ मा तालिबानसँग अन्तर्राष्ट्रिय आर्थिक सम्झौता पनि गरेको थियो । उक्त सम्झौताअन्तर्गत रुसले अफगानिस्तानलाई तेल, ग्यास र गहुँ आपूर्ति गरेको थियो । यसै वर्षको अप्रिलमा रुसले तालिबानलाई आतंकवादी संगठनको सूचीबाट हटाएको थियो । पछिल्लो समय रुस र अफगानिस्तानबीच सम्बन्ध सुधार हुँदै गए पनि इतिहास भने सुखद छैन ।सन् १९७९ मा तत्कालीन सोभियत संघले अफगानिस्तानमाथि आक्रमण गरेको थियो । उक्त युद्ध ९ वर्षसम्म चल्यो । उक्त युद्धममा सोभियत संघका झन्डै १५ हजार सैनिक मारिएको बीबीसीले जनाएको छ ।"
युक्रेनसँगको युद्धमा रुसी जलसेनाका उपप्रमुख मारिए,काठमाडौँ — युक्रेनसँगको युद्धमा रुसी जलसेनाका उपप्रमुख मारिएका छन् । रुसी रक्षा मन्त्रालयका अनुसार पश्चिमी कुर्स्क क्षेत्रमा मेजर जनरल मिखाइद गुडकोवको मृत्यु भएको हो ।युक्रेनी सीमा क्षेत्रमा युद्धसँग सम्बन्धित कामका क्रममा उनको मृत्यु भएको रुसी सेनाले जनाएको छ । युक्रेनसँग युद्ध सुरु भएपछि रुसी सेनाका उच्च अधिकारी मारिएका हुन् ।
"सिकागोमा नाइट क्लबबाहिर गोली चल्यो : ४ जनाको मृत्यु, १४ घाइते",काठमाडौँ — अमेरिकाको सिकागोस्थित एक नाइट क्लबबाहिर भएको गोलीबारीमा कम्तीमा ४ जना मारिएका छन् । त्यस्तै घटनामा १४ जना घाइते भएका छन् ।सिकागो प्रहरीका अनुसार स्थानीय समयअनुसार बुधबार राति ११ बजेतिर उक्त घटना भएको हो । क्लबबाहिरको सडकमा गुडिरहेको कारमा रहेका बन्दुकधारीले जथाभावी गोली चलाएका हुन् ।र्‍यापर मेलो बकजको एल्बम सार्वजनिक कार्यक्रम रहेकाले पनि नाइट क्लबबाहिर भिड लागेको थियो ।
मस्कसँगको विवादपछि ट्रम्पसँग नजिकिँदै अन्य प्रविधि उद्यमी,"काठमाडौँ — अमेरिकी राष्ट्रपति डोनाल्ड ट्रम्प र अर्बपति व्यवसायी इलन मस्कबीचको सम्बन्ध बिग्रिएपछि अन्य प्रविधि उद्यमी ट्रम्पसँग नजिकिन थालेका छन् । हालै मात्र आफ्नो बिहेका लागि ‘भेनिस सहर’ नै भाडामा लिएका अर्बपति जेफ बेजोसले अहिले अमेरिकी राष्ट्रपति ट्रम्पसँग अन्तरिक्ष एजेन्सी, नासा र अमेरिकी रक्षासम्बन्धी परियोजनाको ठेक्का प्राप्त गर्न लबिइङमा छन् ।अमेजनका संस्थापक बेजोसले ट्रम्प र मस्कबीच सम्बन्ध चिसिएको मौकामा आफ्नो कम्पनी ब्लु अरिजिनका लागि ठेक्का दिलाउन प्रयास गरिरहेका छन् । उनले मस्कको स्पेसएक्ससँग प्रतिस्पर्धा गर्दै ती ठेक्का जित्ने दाउ गरिरहेको वाल स्ट्रिट जर्नलले जनाएको छ । मस्कको राजनीतिक प्रभाव कमजोर बन्दै गर्दा अन्य प्रविधि उद्यमी त्यसको फाइदा उठाउन लालायित देखिएका छन् । यसको अग्रपंक्तिमा रहेका बेजोसले पछिल्ला दिनमा ट्रम्पसँग पटक–पटक कुराकानी गरिरहेको र यसले दुईबीचको सम्बन्धमा न्यानोपन बढाइरहेको मनी कन्ट्रोलको समाचारमा विश्लेषण गरिएको छ ।कुनै बेला ट्रम्पले खुब आलोचना गर्ने बेजोस अहिले उनीतर्फ ढल्किएका छन् । बेजोसको अन्तरिक्षसम्बन्धी सेवा दिने कम्पनी ब्लु ओरिजिनका प्रमुख कार्यकारी अधिकृत डेभ लिम्पले हालै मात्र ट्रम्पका चिफ अफ स्टाफसँगको भेटमा चन्द्रमामा मान्छे पठाउने अभियान र रक्षा परियोजनाका लागि आफ्नो कम्पनीको भूमिका र क्षमताबारे प्रस्तुति दिएका थिए । ट्रम्पको दोस्रो कार्यकालमा चन्द्रमामा मानव पठाउने योजनाअन्तर्गत ब्लु ओरिजिनलाई स्पेसएक्सको विकल्पका रूपमा अगाडि सारिएको छ । अमेजनले ट्रम्प पत्नी मेलानियाबारे वृत्तचित्र निर्माणदेखि ट्रम्पका कार्यक्रममा चन्दा दिनेजस्ता गतिविधिमार्फत रिझाउने प्रयास गरिरहेको छ ।मस्कसँग मनमुटाव बढेपछि ट्रम्पले उनका कम्पनीलाई दिइएको कैयौं सरकारी ठेक्का खारेज गरिदिने चेतावनी दिएका थिए । यसको बदलामा मस्कले पनि नासासँगको ‘ड्रागन स्पेसक्राफ्ट’ अभियान रोकिदिने धम्की दिए । योसँगै नासा र पेन्टागनले वैकल्पिक साझेदार खोज्न थालेको वासिङ्टन पोस्टको समाचारमा उल्लेख छ । त्यसमा ब्लु ओरिजिन, रकेट ल्याबसँगै बेजोसकै स्याटलाइट–बेस्ड इन्टरनेट सेवा प्रदायक ‘प्रोजेक्ट कुइपर’ को नाम चर्चामा आएको छ । ह्वाइट हाउसले अन्तरिक्ष अभियानमा स्पेसएक्सको वर्चस्व पुनःमूल्यांकन गर्न खोजिरहेको बताइन्छ ।मस्कको राजनीतिक प्रभाव घटेसँगै अन्य प्रविधि उद्यमीले उनको ठाउँ लिन खोजेका छन्, यसमा एआई कम्पनीका संस्थापकको विशेष लगाव देखिएको छ । च्याटजीपीटी निर्माता, ओपनएआईका प्रमुख साम अल्टम्यानको ह्वाइट हाउस ओहोरदोहोर बढ्नुका साथै उनले एआई पूर्वाधारका लागि संघीय समर्थन प्राप्त गरेका छन् । पालान्टिर, रिभाडाजस्ता ‘डेफेन्स–टेक’ मा अग्रणी कम्पनी मस्कको स्थान लिन तम्तयार छन् । न्युयोर्क टाइम्सले गत महिना प्रकाशन गरेको समाचारअनुसार अमेरिकी नागरिकको डाटा एकीकृत गर्ने प्रविधि निर्माणका लागि ट्रम्प प्रशासनले पछिल्ला केही महिनामा पालान्टिरसँगको सहकार्य बढाएको छ ।‘ट्रम्प राष्ट्रपति बनेपछि पालान्टिरले संघीय सरकारबाट ११३ मिलियन डलरभन्दा बढी रकम प्राप्त गरिसकेको छ,’ उक्त समाचारमा भनिएको छ, ‘यसमा पहिलेका ठेक्काबाट थपिएको बजेटसहित गृह मन्त्रालय र पेन्टागन (रक्षा मन्त्रालय) सँग गरिएका नयाँ ठेक्का पनि समावेश छन् ।’प्रविधि कम्पनीलाई नियमन खुकुलो बनाउने ट्रम्पको नीतिबाट उत्साहित अन्य एआई स्टार्टअप पनि अहिले मस्कको एक्स एआईजस्ता ठूलो कम्पनीसँग प्रतिस्पर्धा गर्ने हिम्मत देखाउन थालेका छन् । ट्रम्पले मस्कलाई दक्षिण अफ्रिका फर्कन र मस्क नै पूर्वप्रमुख रहेको सरकारी दक्षता विभाग (डज) मार्फत कारबाही गर्ने धम्की दिइरहेका छन् । मस्क र ट्रम्पबीचको यो दरारले प्रविधि क्षेत्रमा राजनीतिक छत्रछायाको कस्तो नयाँ स्वरूप प्रस्तुत गर्छ भन्नेमा धेरैको चासो छ ।"
"भन्सार नीतिमा अमेरिका लचिलो, भियतनामसँग व्यापार सम्झौता","अमेरिका — पहिलो कार्यकालमा राष्ट्रपति डोनाल्ड ट्रम्पले अमेरिकी कम्पनीलाई चीनमाथिको निर्भरता त्याग्न बाध्य पारेका थिए । अहिले पनि उनले अन्य देशलाई चीनको आपूर्ति शृंखलाबाट बाहिर निस्कन दबाब दिइरहेका छन् ।बुधबार घोषणा गरिएको भियतनाम र संयुक्त राज्य अमेरिकाबीचको प्रारम्भिक व्यापार सम्झौता त्यही लक्ष्य प्राप्तितर्फको महत्त्वपूर्ण कदम भएको व्यापार विश्लेषकको बुझाइ छ ।दुई देशबीच गरिएको व्यापार सम्झौताका विवरण सार्वजनिक नभए पनि अमेरिकामा भियतनामी निर्यातमा २० प्रतिशत भन्सार शुल्क लाग्ने बताइएको छ । जुन ट्रम्पले धम्की दिएको उच्च दरभन्दा आधाले कम हो । तर उल्लेखनीय कुरा के छ भने, यो सम्झौताले भियतनाममा उत्पादन नभएर त्यहाँबाट ट्रान्ससिपमेन्टका रूपमा वर्गीकृत कुनै पनि निर्यातमा भने ४० प्रतिशत भन्सार शुल्क लाग्नेछ ।यो प्रावधान विशेष गरेर चीन लक्षित नै छ, जसले भियतनाम र छिमेकी देशलाई आफ्ना सामानमा अमेरिकी भन्सार शुल्कलाई छल्न प्रयोग गरेको छ । यो अन्य दक्षिणपूर्वी एसियाली सरकारसँगको अमेरिकी व्यापार सम्झौताका विशेषता बन्न सक्छ किनकि बुधबारदेखि चीनबाट अमेरिका जाने सामग्रीमा उच्च भन्सार शुल्क लागू हुन सुरु भएको छ ।ट्रम्पका व्यापार प्रतिनिधिले भियतनामका इन्डोनेसियाजस्ता निर्यातमुखी छिमेकीलाई पनि उनीहरूको आपूर्ति शृंखलामा चिनियाँ सामग्रीको मात्रा घटाउन दबाब दिइरहेका छन् । उनीहरूले थाइल्यान्डलाई चिनियाँ व्यवसायलाई आउनबाट रोक्नका लागि विदेशी लगानीको छानबिन गर्न आग्रह गरिरहेका छन् । अमेरिकीहरूले केही देशलाई चीनमा उत्पादित सेमिकन्डक्टरको प्रयोगलाई पनि घटाउन दबाब दिइरहेका छन् ।चीनलाई व्यापारिक रूपमा घेर्ने अमेरिकी प्रयासले दक्षिणपूर्वी एसियाका देशहरूले सामना गर्ने जोखिमहरूलाई बढाउँछ । जुन बेइजिङका लागि रणनीतिक रूपमा महत्त्वपूर्ण क्षेत्र हो र पहिले नै विश्वव्यापी व्यापार र उत्पादनमा चीनको प्रभुत्व अग्रपंक्तिमा छ । ‘ट्रम्प प्रशासनले अमेरिकासँग व्यापार साझेदार बन्न चाहने हो भने चीनको निर्भरताबाट रणनीतिक रूपमा अलग हुनु आवश्यक छ भनेर दबाब दिइरहेका छन्,’ भूराजनीतिक परामर्श फर्म एपीएसी एडभाइजर्सका प्रमुख कार्यकारी स्टिव ओकुनले भने, ‘के ती देशहरू यसमा सहमत हुनेछन् ?’बिहीबार चीनको वाणिज्य मन्त्रालयले अमेरिका–भियतनाम सम्झौताको ‘मूल्यांकन’ गरिरहेको बताएको छ । साथै ‘चीनको हित’ मा असर गर्ने कुनै पनि सम्झौताको दृढतापूर्वक विरोध गर्ने र आफ्नो हितको रक्षा गर्न कदमहरू चाल्ने स्पष्ट पारेको छ । अमेरिका र भियतनामले अहिलेसम्म सहमति जनाएका व्यापारिक सर्तहरूलाई कसरी परिभाषित गर्नेछन् भन्ने विषयले चीनको आगामी रणनीति तय गर्ने छ ।अमेरिकासँगको व्यापार वार्तामा भियतनामले आफ्ना सबै सर्तहरूलाई बिर्सिएर छलफल गरेको थियो । ट्रम्पले भियतनामी सामानमा ४६ प्रतिशत आयात कर लगाउने धम्की दिएपछि भियतनाम व्यापार वार्तामा सुरुदेखि नै तल परेको थियो । भियतनामका अधिकांश जुत्ता, कपडा र इलेक्ट्रोनिक्सजस्ता उद्योगहरू अमेरिका निर्यातमा पूर्ण रूपमा भर परिरहेको अवस्थामा उच्च भन्सार दरले भियतनामी उद्योग धराशायी हुन सक्छन् । ट्रम्पले भियतनामलाई पनि उच्च भन्सार लगाउने धम्की दिएलगत्तै त्यहाँका व्यापारीहरू आफ्नो उद्योगको भविष्यलाई लिएर अन्योलमा थिए । ‘२० प्रतिशत कर कसैका लागि पनि उत्तम होइन । तर ४६ प्रतिशतभन्दा त २० प्रतिशतलाई नराम्रो भन्न मिल्दैन,’ अमेरिकामा आफ्ना लगभग सबै उत्पादनहरू निर्यात गर्ने फ्र्याग्रेन्स कम्पनीका कार्यकारी ट्रान क्वाङले भने ।यसका साथै उनले सम्झौतामा उल्लेख भएको ट्रान्ससिपमेन्टमा लगाइने भनिएको शुल्कको पनि समर्थन गरे । उनका अनुसार भियतनाममा लगानी गरेका चिनियाँ कम्पनीबाट अनुचित प्रतिस्पर्धाका कारण भियतनामीलाई त्यसले सुरक्षा प्रदान गर्ने छ । ‘धेरै साना चिनियाँ कम्पनीहरू छन् जो अमेरिकामा निर्यात गर्नुअघि आफ्ना उत्पादनहरूलाई पुनः लेबल गर्न मात्रै भियतनाम आउँछन्,’ उनले भने ।चिनियाँ कम्पनीका व्यापार र लगानीले भियतनाम र यस क्षेत्रमा आर्थिक वृद्धिलाई बलियो बनाउन मद्दत गरेको छ तर दक्षिणपूर्वी एसियाले चीनबाट आउने सामानहरूको ओइरोलाई पराजित गर्न संघर्ष गरिरहेका छन् । चिनियाँ सामग्रीले धेरै स्थानीय कम्पनीलाई व्यवसायबाट बाहिरिन बाध्य बनाइरहेको छ ।चीनको अर्थतन्त्र खतरामा परेका बेला कारखानालाई भारी अनुदान दिएपछि विश्वभरमा चिनियाँ निर्यातमा वृद्धि भएको हो । तर चीनको प्रभुत्वमाथिको अमेरिकी हमलाले चीनलाई पनि प्रतिक्रियात्मक कदम चाल्न बाध्य बनाउनेछ । यसले दक्षिण एसियाकै व्यापारमा तरंग ल्याउनेछ ।"
"गाजामा इजरायली आक्रमण तीव्र, २४ घण्टामा ११८ जनाको मृत्यु","गाजा — इजरायली हमलामा पछिल्लो २४ घण्टामा कम्तीमा १ सय १८ प्यालेस्टिनीको मृत्यु भएको छ । गाजा क्षेत्रको स्वास्थ्य मन्त्रालयका अनुसार उक्त हमलामा ५ सय ८१ जना घाइते भएका छन् ।मन्त्रालयले जनाएअनुसार अमेरिका र इजरायल समर्थित सहायता केन्द्रहरूमा भएको आक्रमणमा परी १२ जनाको मृत्यु हुनुका साथै ४९ जना घाइते भएका छन् ।भोकमरीका कारण सहायता खोज्न केन्द्रहरूमा जाने क्रममा इजरायली सेनाले गरेको आक्रमणमा गत मे २७ यता मात्र ६ सय ५२ जनाको मृत्यु भएको बताइएको छ भने ४ हजार ५ सय ३७ जना घाइते भएका छन् ।वेस्ट ब्यांकमा ३० प्यालेस्टिनी पक्राउप्यालेस्टिनी प्रिजनर्स सोसाइटी (पीपीएस) का अनुसार इजरायली सेनाले वेस्ट ब्यांकको डेयर इस्तिया गाउँमा बिहीबार बिहानै ७ जना हाईस्कुल विद्यार्थीसहित ३० प्यालेस्टिनीलाई पक्राउ गरेको छ । यी विद्यार्थी बिहीबारदेखि सुरु हुने परीक्षामा सहभागी हुँदै थिए । प्यालेस्टिनी शिक्षा मन्त्रालयको तथ्यांकअनुसार यस वर्ष ६७ विद्यार्थीलाई इजरायली प्रहरीले पक्राउ गरेकाले उनीहरूले परीक्षा दिन पाएका छैनन् ।हमासले बुधबार बिहान गाजामा भएको इजरायली आक्रमणमा आफ्ना तीन लडाकुको मृत्यु भएको जनाएको छ । २०११ मा कैदी आदानप्रदानमा रिहा भएका यी लडाकुको मृत्युमा हमासले शोक व्यक्त गरेको हो । यद्यपि, इजरायली सेनाले उत्तरी गाजामा ‘आतंककारी समूह’ लाई नष्ट गरेको दाबी गरेको छ तर यी दुई घटना एकै हुन् वा फरक भन्ने स्पष्ट भइसकेको छैन । इजरायली सेनाले भने बुधबार स्डेरोट र इबिममा रकेट प्रहार गर्ने सशस्त्र समूहविरुद्ध कारबाही गरेको जनाएको छ । सेनाले गाजाभर १ सय ५० ‘आतंककारीका ठेगानामा लक्षित गर्दै’ आक्रमण गरेको दाबी गरेको छ ।अल जजिरासँगको कुराकानीमा मेडिकल स्रोतहरूले बिहानैदेखि गाजामा कम्तीमा ७३ जनाको मृत्यु भएको जनाएका छन्, जसमा ३३ जना सहायता खोज्नेहरू छन् । खान युनिसको पश्चिमी अल–मवासी क्षेत्रमा रहेको टेन्टमा भएको आक्रमणमा १३ जनाको मृत्यु भएको जनाइएको छ । जसमा एक दम्पती र उनका चार बच्चाहरू पनि छन् ।त्यसैगरी, गाजा सिटीको पश्चिममा विस्थापितहरूलाई आश्रय दिएको मुस्तफा हाफेज स्कुलमा पनि इजरायली आक्रमण हुँदा कम्तीमा ११ जनाको मृत्यु भएको थियो । त्यसैगरी, नबुल्सी नजिकै सहायता खोज्नेहरूलाई लक्षित गर्दै गरिएको आक्रमणमा ६ जनाको मृत्यु हुनुका साथै १ सय जना घाइते भएको बताइएको छ । उत्तरी सहर बेइत लाहियामा पनि इजरायलले आक्रमण गरेको छ, जसमा कम्तीमा ३ जनाको मृत्यु भएको अलजजिराले उल्लेख गरेको छ ।इजरायली सेनाको आक्रमणमा सोमबार पनि कम्तीमा ५१ जनाको मृत्यु भएको गाजाको नागरिक सुरक्षा एजेन्सीले जनाएको छ । नागरिक रक्षा प्रवक्ता महमुद बासलले मध्य र दक्षिणमा ११ वटा सहायता केन्द्रहरूसहित गाजाभरि इजरायलले आक्रमण गरेको हो । नागरिक सुरक्षा रिपोर्टबारे इजरायली सेनाले भने तत्काल कुनै टिप्पणी गरेको छैन ।इजरायलले भोकमरीलाई हतियार बनाएर नरसंहार गरिरहेको एम्नेस्टीको आरोपएम्नेस्टी इन्टरनेसनलले इजरायलले गाजामा भोकमरीलाई युद्धको हतियारका रूपमा प्रयोग गरेको र यो नरसंहारको नीतिको हिस्सा भएको आरोप लगाएको छ । एम्नेस्टीका प्रमुख एग्नेस कालामार्डले भनेका छन्, ‘इजरायल र इरानबीचको हालको तनावमा विश्वको ध्यान गएका बेला इजरायलले गाजामा नरसंहार जारी राखेको छ, जसमा भोक र रोगको घातक मिश्रणले जनतालाई चरम संकटमा पुर्‍याएको छ ।’एम्नेस्टीले गाजामा बालबालिकामा गम्भीर कुपोषणको अवस्था देखिएको र २०२३ अक्टोबरदेखि ६६ जनाको मृत्यु भएको तथा हजारौंलाई अस्पताल भर्ना गर्नुपरेको जनाएको छ । इजरायलले सहायता र अन्य आपूर्तिमा ‘गैरकानुनी नाकाबन्दी’ लगाएर सयौं सहायता ट्रकहरूलाई गाजा प्रवेशमा रोक लगाएको एम्नेस्टीको आरोप छ । ७ अक्टोबर २०२३ मा हमासले इजरायलमा आक्रमण गरेको थियो । उक्त आक्रमणमा करिब १२ सय जना मारिएका थिए । जसमा १० जना नेपाली विद्यार्थी पनि थिए । त्यसक्रममा हमासले नियन्त्रणमा लिएका नेपालका विपिन जोशीको अवस्था अझै अज्ञात छ । उक्त आक्रमणपछि इजरायलले गाजामा हमासविरुद्ध सैन्य कारबाही सुरु गरेको थियो ।प्यालेस्टाइनको स्वास्थ्य मन्त्रालयका अनुसार इजरायलको गाजाविरुद्धको युद्धले २०२३ अक्टोबर ७ देखि हालसम्म ५७ हजार १ सय ३० प्यालेस्टिनीको ज्यान लिएको छ भने १ लाख ३५ हजार १ सय ७३ जना घाइते भएका छन् । इजरायल–हमासबीचको २० महिनाभन्दा लामो लडाइँका कारण गाजामा खाद्यान्न, आवास र पिउने पानीको अभाव हुँदा २० लाखभन्दा बढी जनसंख्या गम्भीर मानवीय संकटसँग जुधिरहेका छन् ।इजरायलले हमासलाई पूर्ण रूपमा अन्त्य गरेपछि मात्र कारबाही रोकिने बताएको छ । हमासले लामो समयदेखि स्थायी युद्धविराम र गाजाबाट इजरायली सेना पूरै फिर्ता हुनुपर्ने माग राख्दै आएको छ । करिब ५० इजरायली नागरिक अझै हमासको कब्जामा छन् । जसमध्ये २० जना जीवित हुन सक्ने बताइएको छ ।"
इरानद्वारा अन्तर्राष्ट्रिय आणविक ऊर्जा एजेन्सीसँगको सहकार्य निलम्बन,"तेहरान — इरानी राष्ट्रपति मसूद पेजेश्कियानले अन्तर्राष्ट्रिय आणविक ऊर्जा एजेन्सीसँगको देशको सहकार्य निलम्बनका लागि कानुन लागू गर्न आदेश जारी गरेका छन् ।संवैधानिक परिषद्का प्रवक्ता हादी तहन नाजिफले इरानको सार्वभौमिकता, क्षेत्रीय अखण्डता र यसको आणविक सुविधाहरू र वैज्ञानिकहरूको सुरक्षा पूर्ण रूपमा ग्यारेन्टी नभएसम्म एजेन्सीसँगको सहकार्य निलम्बन गर्न आह्वान गरेको बताए ।पेजेश्कियानले मंगलबार इरानको आणविक ऊर्जा संगठन, इरानी विदेश मन्त्रालय र सर्वोच्च राष्ट्रिय सुरक्षा परिषद्लाई लेखेको पत्रमा यो आदेश जारी गरे ।इरानी संसदले गत बुधबार पारित गरेको र भोलिपल्ट संवैधानिक परिषद्ले अनुमोदन गरेको कानुन संयुक्त राज्य अमेरिका र इजरायलद्वारा इरानको राष्ट्रिय सार्वभौमिकताको उल्लङ्घन र देशको क्षेत्रीय अखण्डता साथै शान्तिपूर्ण आणविक सुविधाहरूमाथिको आक्रमणका कारण लागू गरिएको हो ।जुन १३ मा, इजरायलले इरानका आणविक तथा सैन्य स्थलहरूसहित धेरै क्षेत्रहरूमा ठूला हवाई आक्रमणहरू गरेको थियो । जसमा वरिष्ठ कमाण्डरहरू, आणविक वैज्ञानिकहरू र धेरै नागरिकहरू मारिएका थिए ।इरानले इजरायलमा धेरै क्षेप्यास्त्र र ड्रोन आक्रमणहरूको जवाफ दिएको थियो । जुन २२ मा, अमेरिकी राष्ट्रपति डोनाल्ड ट्रम्पले संयुक्त राज्य अमेरिकाले तीन इरानी आणविक स्थलहरू–फोर्डो, नातान्ज र एस्फहानमा हवाई आक्रमण गरेको बताए ।प्रतिक्रियामा इरानले कतारमा रहेको अमेरिकी अल उदेइद हवाई अड्डामा क्षेप्यास्त्र आक्रमणहरू गरेको थियो । १२ दिनको लडाइँपछि, जुन २४ मा इरान र इजरायल बीच युद्धविराम भएको हो ।"
जापानमा दुई साताको अवधिमा ९ सय पटक आयो भूकम्प,"काठमाडौँ — पछिल्लो दुई साताको अवधिमा दक्षिणी जापानको सुदूर र कम जनसंख्या भएको द्वीप समूहमा ९ सयपटक भन्दा बढी भूकम्पको धक्का महशुस गरिएको छ । जसकारण यस क्षेत्रका नागरिकहरु चिन्ताले रातभर जाग्राम बस्ने गरेको बताइएको छ ।बुधबार आएको ५ दशमलव ५ रेक्टरस्केलको भूकम्पपछि स्थानीय अधिकारीहरुले गत २१ जनुदेखि टोकारा द्वीपको समुद्रमा भूकम्पीय गतिविधि निकै सक्रिय रहेको बताएका छन् ।अधिकारीहरुका अनुसार अहिलेसम्म कुनै क्षतिको सूचना भनर् आइसकेको छैन । न त कुनै सुनामीको चेतावनी नै दिइएको छ । तर आवश्यक परेका बेला तयार रहन स्थानीयलाई सचेत गराइएको छ ।एक स्थानीयले क्षेत्रीय प्रशारक एमबीसीसँग कुरा गर्दै भनेका छन्, ‘राति सुत्न निकै डरलाग्दो भएको छ । यस्तो लाग्छ, घर सधैं हल्लिरहेको छ ।’ जापान विश्वभरमा सबैभन्दा धेरे भूकम्प जाने देशमध्ये एक हो । यहाँ हरेक वर्ष करिब १५ सयभन्दा धेरै भूकम्प जाने गर्दछ ।"
अस्ट्रेलिया : किस्तै-किस्तामा अल्झिएको जिन्दगी,"अस्ट्रेलिया — मानिस स्वभावैले सम्भावनाको खोजी गरिरहन्छ । मानव विकासको इतिहास हेर्‍यो भने सम्भावनाको खोजी गर्दै पृथ्वीमा भौंतारिनु नै नियतिजस्तो थियो । आजको आधुनिक युगमा यो फरक तरिकाबाट चलिरहेकै छ ।त्यसबाट नेपाल पनि अछुतो छैन र त्यसको एक हिस्सा हामी परदेशमा रहेका नेपाली समुदायहरू हौँ । सम्भावनाको देश खोज्दै हामी विश्वभर छरिएकै छौं । सुरक्षित व्यवस्था, सुशासन, गुणस्तरीय शिक्षा, भरपर्दो स्वास्थ्य प्रणाली, अनि पेसागत अवसरहरू । यिनै कुराले त धेरै नेपालीलाई अस्ट्रेलियाले तानेको । कोही विद्यार्थी भिसामा, कोही कामदारको हैसियतमा त कोही परिवारसहित स्थायी बसोबासका लागि अनुमति लिएर यहाँ बसिरहेका छन् ।सबैसँग उस्तैउस्तै सपना छन् । श्रमको मूल्य पाइने ठाउँमा पुगेर आफ्नो र सन्तानको भविष्य उज्यालो बनाउने सपना । तर सपना पूरा गर्न सजिले छैन । फरक भाषा, फरक संस्कृति, कानुन र परिवेशमा आफूलाई ढाल्न त्यति सजिलो कहाँ छ र ?सपना बोकेर यहाँ आएका केहीले आर्थिक रूपमा राम्रो गरेका छन् । सजिलै घर, गाडी खरिद गरेर जीवन सहज बनाएका छन् । तर धेरैजसो भने किस्ता किस्तामा सपना पूरा गर्न लागिपरेका छन् । अनि यिनै किस्ता बेलाबखत फन्दा पनि बनिरहेका छन् । घर किस्तामा, गाडी किस्तामा, मोबाइलदेखि फर्निचरसम्म सबै किस्तामा । जीवन नै बैंक र बिलहरूको चक्रव्यूहमा फसेको जस्तो । अस्ट्रेलियाका निम्ति यो सामान्य कुरा हो । जुन फेसबुक लगायतका सामजिक सञ्जालको भित्तामा देखिन्न ।संघर्षको भारी बोकी आएर अस्ट्रेलियामा बसोबास गर्ने नेपालीहरूको पहिलो पुस्ता अझै संघर्षरत छ। अधिकतर नेपालीहरू हेल्थ केयर, एजकेयर, क्लिनिङ, ट्राफिक कन्ट्रोल, कन्स्ट्रक्सनजस्ता श्रमप्रधान क्षेत्रमा कार्यरत छन् । डबल सिफ्ट, सातामा ६-७ दिन काम गरेर महिनाको खर्च टार्नुपर्ने अवस्था छ । घर किन्ने सपना धेरैको छ, तर यो सपना सजिलो छैन । अस्ट्रेलियाको हाउजिङ बजारमा घर किनेपछि पनि ३ हजार डलर देखि ४ हजार डलर मासिक किस्ताले आर्थिक बोझ थप्छ । त्यसमा गाडीको लोन, क्रेडिट कार्ड, बालबच्चाको स्कुल खर्च, बीमा र ट्याक्स सबै जोडिँदा जीवन साँच्चिकै ‘किस्ता जिन्दगी’ बन्न पुग्छ । यसरी भौतिक प्रगति भएजस्तो देखिए पनि आत्मिक थकान, समयको अभाव, र सामाजिक अलगावले जीवनलाई एकोहोरो बनाइरहेको छ ।पहिचानको द्वन्द्वमा हुर्किँदै अष्ट्रेलियामा जन्मिएका वा सानो उमेरमै आएका नेपाली बालबालिका फरक संस्कृति र वातावरणमा हुर्किरहेका छन् । उनीहरूको भाषा अंग्रेजी हो, तर घरमा उनीहरू नेपाली बुझ्न र बोल्न बाध्य छन् । सामाजिक रूपमा उनीहरू ‘अस्ट्रेलियन’ जीवनशैलीमा रमाउँछन् । स्कुल, खेलकुद, डिजिटल प्लेटफर्ममा उनीहरूको दिन बित्छ । तर अभिभावक चाहन्छन्, उनीहरूले नेपाली भाषा, धर्म, र संस्कार नबिर्सून् ।पढाइ, करिअर र संस्कृतिको तानातानमा उनीहरूको पहिचान द्विविधामा पर्छ 'म नेपाली हुँ कि अस्ट्रेलियन?' यसले घरभित्र पुस्ताबीच दुरी बढाउने खतरा पनि बोकेको छ । संस्कार हस्तान्तरणमा अभिभावकहरूले निकै मेहनत गरे पनि सन्तानको मनोविज्ञान र सामाजिक परिवेश फरक भएकाले गहिरो संवाद कठिन हुन थालेको छ ।पहिलो पुस्ता धेरैको नेपाल फर्कने चाहना देखिन्छ। तर फर्कने कि नफर्कने ? धेरै नेपालमा घर बनाएका छन्, केहीले जग्गा जोडेका छन्, र ‘रिटायर्मेन्टपछि नेपाल जाने’ सपना बोकेका छन् । तर त्यो सपना पनि सहज छैन । बालबालिका यतै पढ्दै छन्, यहाँको शिक्षा र जीवनशैलीमा अभ्यस्त छन् । फर्केपछि उनीहरूको भविष्य के हुन्छ भन्ने प्रश्न अभिभावकको मनमा छ । त्यसबाहेक, नेपालको यथार्थ पनि चुनौतीपूर्ण छ। जब नेपाल फर्केर स्थायी बसाइको कल्पना गरिन्छ, तब यथार्थको पर्खाल ठोक्किन्छ राजनीतिक अस्थिरता, बेरोजगारी, गुणस्तरहीन स्वास्थ्यसेवा, महँगी र शिक्षाको अनिश्चितता । फर्कने सपना भावनात्मक लागे पनि व्यावहारिक होइन जस्तो लाग्न थालेको छ ।सतहमा हेर्दा अस्ट्रेलियामा नेपालीहरूले आर्थिक रूपमा प्रगति गरेका छन् । गाडी चढेका छन्, घर किनेका छन्, छुट्टीमा विदेश घुम्ने क्षमता बनाएका छन् । तर त्यो ‘सफलता’को मूल्य पनि छ, समयको, आत्मसन्तुष्टिको र संस्कृति-संवादको । अस्ट्रेलियामा धेरै नेपाली यस्तो जीवन बाँच्छन्, जहाँ सबै सुविधा हुन्छ, तर ‘सन्तोष’कम हुन्छ । जहाँ आफ्नो परिवार छ, तर ‘पहिचान’ हराउँदै छ । जहाँ पैसा कमाइन्छ, तर संस्कार र आत्मीयता र पहिचानको खडेरी भोगिरहेको हुन्छ ।अस्ट्रेलियामा नेपालीहरू केवल अर्थोपार्जनको यात्रामा छैनन्, उनीहरू एक सामाजिक, सांस्कृतिक र भावनात्मक सम्झौतामा पनि छन् । हामीले आफ्नो देशको मायालाई छोडेका छैनौं, गाउँको आँगन, चुलोको धुवाँ, दसैं तिहारको रमाइलो, आमाको हातको खाना, बाल्यकालका दिन सबै अझै हाम्रै भित्री संसारमा जीवित छन् । तर यथार्थ यस्तो छ कि आज हामीले अस्ट्रेलियामा जीवनको बृहत् सञ्जाल बुनेका छौं, जुन सजिलै तुहिन सक्दैन । हामीले यहाँ घर बनाएका छौं, तर त्यो घर अझै पनि ‘घरजस्तो’ लाग्दैन । अन्ततः, अस्ट्रेलियाको जिन्दगी केवल रोजगारीको कथा होइन । यो आत्मपहिचान, पुस्तान्तरण, संस्कृति जगेर्ना र सन्तुलनको कथा हो । त्यो कथाको मूल सन्देश के हो भने— हामी जहाँ भए पनि, 'देश' सधैं मुटुभित्रै हुन्छ ।"
"जगदुल्ला ताल पुग्दा लाग्यो, प्रकृतिको जादू यही रहेछ","त्रिपुरासुन्दरी नगरपालिका–१ त्रिपुराकोटबाट मोटरसाइकलमा हिँडेको एक घण्टामै म र कलाकार साथी लक्ष्मण देवकोटा लिकु, मुहु, बन्तडी हुँदै बलाङ्रा लेक पुग्यौँ। एकैछिनमै बेंसीबाट लेक उक्लेकाले होला, हामीलाई चिसो लागेजस्तो भयो।नलागोस् पनि किन, डोल्पाको अग्लो स्थानमा पर्ने बलाङ्राबाट हिउँले सेताम्मे हिमाल नजिकै देखिन्थ्यो। त्यही हिमाल छोएर आएको हावाले चिसो नबनाउने कुरै थिएन।सुन्दर गाउँबस्ती, हरिया फाँटमा फुलेका रंगीबिरंगी फूलहरू हेर्दै एघार बजे त काइगाउँ बजार पुगियो। कुनै बेला त्रिपुराकोटबाट दुई दिनमा पुगिने काइगाउँ, आजभोलि बाटोको सुविधाले मोटरसाइकलमा दुई घण्टामै पुग्न सकिने भएको छ।हामी हिँडेका थियौँ- शे–फोक्सुन्डो राष्ट्रिय निकुञ्जमा पर्ने जगदुल्ला तालको सौन्दर्य नियाल्न। काइगाउँबाट हामी हुरिकोट पुग्यौँ। त्यसपछि सुरु भयो पैदल यात्रा।झमझम पानी परिरहेको थियो। तर हामी रोकिने सुरमा थिएनौँ। वर्षा ओढेर, ‘खुई खुई’ गर्दै दुई घण्टा हिँडेपछि तोइजुम पुग्यौँ। भिजेका कपडा फेर्छौँ भन्ने थियो, तर जतनसाथ राखिएका झोलाका कपडा पनि भिजिसकेका रहेछन्। चिया र तातोपानी पिएपछि जिउमा तातो बढ्यो। तर मौसम भने चिसो नै थियो।हाम्रो योजना थियो, माथिल्लो डंसिलेसम्म पुग्ने। घना जंगलको बाटो। जगदुल्ला नदीको एकोहोरो सुस्केरा। यात्रा सुरु गरिसकेपछि किन रोकिने भन्ने जोसमा हामी पानीमा भिज्दै हिँडिरह्यौँ। अनि पाँच बज्नै लाग्दा तल्लो डंसिले पुग्यौँ।त्यहाँ बास बस्नका लागि कुनै होटल थिएन। माथिल्लो डंसिले नपुगी बास नपाइने भएपछि हिँड्नुको विकल्प थिएन। तर निरन्तरको झरीले चुटेर थकित शरीर अनि बढ्दो चिसो। हामीसँग केही उपाय थिएन।म पुरै थाकिसकेको थिएँ। प्रत्येक पाइला कठिन बन्दै थियो। लगाएका कपडाहरू पनि भारी लाग्न थालेका थिए। चिसो, भोक अनि उकालो बाटो—दुःखका निम्ति यहाँभन्दा बढी के चाहिन्थ्यो र! त्यसमा पनि मलाई सास फुलेर हैरान बनायो। टाउको बेस्सरी दुख्न थाल्यो।अन्धकार बढ्दै गएको थियो। पिठ्युँको झोला पनि कतै फालिदिऊँ जस्तो लागेको थियो। भित्र कतै लुकी बसेको आँट ल्याएजस्तै गरेर मैले पाइला चालिरहेँ। हामी आठ बजे माथिल्लो डंसिले पुग्यौँ। राति आएका नौला मान्छे देखेर पशुबस्तु हेर्ने भोटे कुकुरहरू एकनासले भुकिरहे। याक, चौँरी र झोपाका घण्टीहरू बज्न थाले।वडाध्यक्ष शेरबहादुर लामाको गाई राख्ने गोठ त्यही रहेछ। लामा दाइको आफ्नै होटल पनि रहेछ। ४५ सय मिटर उचाइमा रहेको उनको होटलमा हामीले रात बितायौँ। लामो सास तानेर ‘धन्न बाँचियो’ भनेर सुस्तायौँ।बिहान बाहिर निस्कँदा त हाम्रो स्वागतमा सेताम्मे हिमाल हाँसिरहेजस्तो । जगदुल्ला खोला सुसाइरहेको । छेउछाउमा बुकीलगायतका घाँस बयली खेलिरहेको । सबै दृश्यले हिजोको थकान पूरै हराएजस्तो भयो।फाँटमा चरिरहेका घोडा, याक, चौँरी र भेडाहरू हेर्दै, चिसो हावा खाँदै हामी हिँड्न थाल्यौँ। तीन घण्टा सरासर हिँडेपछि हामी राक्षस तालको वारिपट्टि पुग्यौँ। पानको आकारजस्तो देखिने भएकाले यसलाई ‘प्रेम ताल’ पनि भन्ने रहेछन्।ताललाई पृष्ठभूमिमा पारेर मनग्य फोटो र भिडियो खिच्यौँ। अनि प्रेम तालको सौन्दर्य दिलमा खिचेर अघि बढ्यौँ। करिब दुई घण्टा सरासर हिँडेपछि पुग्यौँ—जगदुल्ला ताल। यही त थियो हाम्रो गन्तव्य! यसैको सौन्दर्य खिच्ने धोकोले त यति लामो बाटो हिँड्ने र सारा हैरानी उठाउने हुटहुटी पलाएको थियो।कञ्चन पानी अनि हावामा पानीको ताल। अनि तालपारि सुरक्षा गार्डझैँ उभिएका सेता हिमालका लस्कर। हामी खुसीले यसै यसै चिच्यायौँ।यो ताल धार्मिक दृष्टिले पनि अत्यन्तै महत्त्वपूर्ण रहेछ। प्रत्येक वर्षको साउन पूर्णिमामा विभिन्न जिल्लाबाट हजारौँ तीर्थालु यहाँ आउने रहेछन्। तालमा स्नान गर्ने चलन रहेछ। यो ताल प्राचीन तिब्बती ग्रन्थमा नौ लाख देवी–देवताहरूको पवित्र धार्मिकस्थल भएको स्थानीयहरूको बुझाइ रहेछ।स्थानीयले फोक्सुन्डो तालझैँ यस तालले पनि रंग परिवर्तन गर्ने बताए। हामीले नियालेर हेर्‍यौँ। ताल निलो थियो। एकछिनमै फिक्का सेतो देखियो। किनभने आकाशमाथि सेताम्मे बादल थिए। त्यसैको प्रतिबिम्ब तालमा परेको थियो।तालको सौन्दर्य नियाल्दा नियाल्दै डेढ घण्टा बितेको पत्तो भएन। असिना पानी पर्न सुरु नगरेको भए अझै केहीबेर त्यहीँ सुस्ताउने मन थियो। तालको सौन्दर्य मनभित्र खिचेर हामी वडाध्यक्षकै होटलमा बास बस्न फर्कियौँ। एउटा ठूलो उद्देश्य पूरा भएजस्तो लाग्यो। प्रकृतिको सबैभन्दा सुन्दर दृश्य हेरेर मन अघाएको अनुभव भयो।"
के हामी चोर्ने मान्छे हौँ ?,"काठमाडौँ — प्रसंग राजावादीले चैत १५ मा काठमाडौंको कोटेश्वरमा रहेको भाटभटेनीमा गरेको लुटपाटबाट सुरु हुन्छ । अहिले प्रहरीले क्लोज सर्किट टेलिभिजन(सीसीटिभी)ले खिचेका फुटेज र सामाजिक सञ्जालमा आएका भिडियोका आधारमा लुटपाटमा संग्लनलाई एकपछि अर्को गर्दै पक्राउ गरिरहेको छ ।यस्तै घटना २०७९ फागुन १ गते काठमाडौंकै नयाँ बसपार्कको ल्होत्से मलमा पनि भएको थियो । यातायात मजदुरको आन्दोलनका क्रममा आक्रोशित भीडले महल तोडफोडसँगै मोबाइल लगायतका सामान लुटपाट गरेका थिए ।पछिल्ला लुटपाटका घटनाले हामीलाई अचम्मित मात्र बनाएको छैन, बरु हाम्रो समाजको नैतिक धरातलमा प्रश्न चिह्न खडा गरेको छ । हाम्रो सामाजिक चेतना र नैतिकतासँग यो बहस जोडिएको छ । व्यक्तिलाई हानी गर्ने र लुटपाटको अस्विकार गर्ने नेपाली समाजको स्वभाव हो भनेर हामीले बुझिआएको हो । तर, प्रतिनिधि दुई घटनाले हाम्रो स्वभाव, संस्कार र सामाजिक चेतना केही समस्या त देखिँदै छैन ? भन्ने प्रश्न उब्जाइदिएको छ ।विगतका भूकम्पीय विपत्तिमा मानिसहरू ज्यान जोगाउन घर र आफूले वर्षौँदेखि जोडेका सामान असरल्लै छोडेर खुला चौरतिर भागेका थिए । कैयन घर र पसल भत्किएको बेला थियो । तर त्यतिबेला पनि घर र पसलका सामान लुटपाट भएका खबर सार्वजनिक भएका थिएनन् । व्यक्तिका घरभित्रका सामान हुन् कि पसल वा मार्टका सामान हुलका हुल मान्छे पसेर लुटपाट गरिरहेका दृश्य हामीले देख्नुपरेको थिएन ।आन्दोलन त नेपाली समाजको पहिचान र परिचय नै भइसकेको छ । किनकि २००७ सालदेखि अहिलेसम्म समयका हरेक घुम्तीमा नेपाली समाज आन्दोलित छ । सानादेखि ठूला र संगठितदेखि असंगठित आन्दोलन समयका अनेकन बिन्दुमा भइ नै रहेका छन् । तर यस्ता आन्दोलनमा पनि आन्दोलनकारीले, प्रर्दशनकारीले संयमता गुमाएका थिएनन् ।तर, तीनकुने घटनामा धेरैले विवेक गुमाए । अचम्मलाग्दो त यो छ कि भाटभटेनीका सामान हातभरि बोकेर घरतिर कुद्नेले सीसीटिभीले हामीलाई खिचेको छ भन्ने सामान्य हेक्का किन राखेनन् होला ? जबकि अहिले प्रविधिको विकासले धेरै फड्को मारेको छ । सहरका ठूला महलमा मात्र हैन गाउँका पान र चटपटे पसलमा समेत सिसिटिभी राखिएको जगजाहेरै छ । सार्वजनिक स्थानदेखि चोकसम्म अनि सडकका छेउकुना जहिँतहीँ सिसिटिभी भेटिन्छन् । यस्तो निगरानीमार्फत प्रहरीले अनेकन घटना र दुर्घटनामा संग्लनलाई पत्ता लगाउने गरेको खबर पनि नौलो विषय होइन । तर पनि भाटभटेनी लुटनेले यस्ता कुरा हेक्का नै राखेनन् ।बेरोजगारी, महँगी वा निराशा । के कारणले तिनीहरू चोर्न उद्यत भएका होलान् ? मनोविद यस्तो बेलामा मानिसले सामाजिक रुपमा नै नैतिकता गुमाउने गरेको बताउँछन् । हुलमुलमा अरुले लगे, हामी नि लगौं भन्ने सोच मानिसमा आउँछ भन्ने तर्क पनि छ । कुनै चिटिक्क सडकमा हामी चक्लेटको खोल समेत फाल्न डराउँछौं तर फोहोर देखेको ठाउँमा फोहोर फाल्न डर हुँदैन भनेको जस्तै यो घटनामा भएको हुन सक्छ त ? सबैले चोरे मैले पनि चोर्छु भन्ने भाव अनयासै आएको हुन सक्छ । अनि यस्तो भावलाई ज–जसले नियन्त्रण गरे तिनीहरू आ–आफ्नो बाटो लागे । ज–जसले नियन्त्रण गर्न सकेनन् तिनीहरू भाटभटेनीभीत्र लुट्न पसे ।चिकित्सकहरु क्ल्पटोमिनिया रोगको विषयमा पनि चर्चा गर्छन् । यो रोग लागेका व्यक्तिले नचाहँदा नचाहँदै पनि चोरी गर्नुपर्छ भन्ने मानसिक दबाब महसुस गर्छन् । धेरैजसो अवस्थामा उसले चोरेको सामानको खासै आर्थिक मूल्य हुँदैन, न त उसको त्यसमा आवश्यकता नै हुन्छ । केही लुटपाट गर्ने मानिसमा क्लेप्टोमेनियाको लक्षण देखिन पनि सक्छ, तर अधिकांश घटना त्यसबाट प्रेरित हुँदैनन् । आन्दोलनको बीचमा हुने चोरी प्रायः भीडको मानसिकता, परिस्थिति, आवेग र ‘अब त मौका मिल्यो’ भन्ने भावनाबाट प्रेरित हुन्छ । लुटपाटमा आर्थिक लाभ, आक्रोशको अभिव्यक्ति वा अवस्था दुरुपयोग गर्ने नियत हुन सक्छ ।नेपालीमा समाज चोर्ने प्रवृत्तिको बाहुल्य भएको समाज हैन । त्यसमाथि आन्दोलनमा चोरी हुनु थप अचम्म लाग्ने कुरा हो । जनताले प्रतिनिधित्त्व गर्ने प्रर्दशनमा जनतामा अनुशासन, मर्यादा र नैतिकता हुनुपर्छ भन्ने मान्यता हो । हामी रमितामा रमाउन थालेको हौ त ? लुटपाटका भिडियो सामाजिक सञ्जालमा छिटो भाइरल भएको पनि पाइयो । कतिपयले लुटपाटलाई सामाजिक सञ्जालमा समर्थन गरेको देखियो । कतिले रमाइलो माने र मजाक बनाए । अन्तत सामाजिक सञ्जालको प्रतिक्रिया हेर्दा हाम्रो सामूहिक संवेदनशीलतामा कमी हुँदै गएको देखिन्छ । यस्तो गम्भीर विषयमा पनि नेताहरूको स्पष्ट अभिव्यक्ति नआउनु, लुटपाटप्रति भर्त्सना नहुनुले पनि नेतृत्वसँग प्रश्न गर्ने ठाउँ धेरै छन् ।हामी आन्दोलनमा सहभागी हुँदा हामीसँग विचार हुन्छ । लुटपाटले आन्दोलन होइन, अराजकता बोल्छ । आन्दोलन गर्ने भनेको त बोल्नका लागि हो । न्यायका लागि पो हो । यत्ति कुरा खै बुझाएको ? खै बुझेको ?"
भो जातका कुरा नगरम् !,"सायद यो ब्लग कतिपय पाठकलाई झिँझो लाग्न सक्छ । किनकि लामो लेख पढ्ने धीरता सबैमा नहुन पनि सक्छ । त्यसैले कतिपयमा हतार-हतार स्क्रोल गर्दै ‘सद्‍गुरु’ भनिने जग्गी वासुदेवका फतुर गफका रिलतिरै हराउने जोखिम पनि छ ।असलमा कुरा ‘वसन्त’ सिनेमा हेरेपछि सामाजिक सञ्जालमा एउटा सानो स्टाटस लेख्ने सोच थियो, तर मनको पिँधबाट विचार यति धेरै पोखिए कि स्टाटसले थेग्नै सकेन । त्यसैले ब्लगमा आइपुगेँ ।हामी कहाँ ‘जात’ भन्नेबित्तिकै धेरैको मनमा कुनै न कुनै डर पलाइहाल्छ । अनि जातको कुरा उठेपछि बहस गर्न होइन, त्यसबाट पन्छिन तत्पर हुन्छौँ धेरैजसो ।चिया पसल होस् वा पान पसल, ‘जात’ का कुरा हामीकहाँ कहिल्यै पनि गम्भीर रूपमा उठ्दैनन् । यस्तो विषयको गहिरो चिन्तन कमै गरिन्छ । बरु भनिन्छ, ‘जातको कुरा नगरौं होला ।’ यस्तो भन्नेहरूमध्ये धेरै कथित बौद्धिकलाई मैले चिनेको छु, जो मुद्दाबाट भाग्न चाहन्छन्, न कि विचार मन्थन गर्न ।जातको कुरा गर्दा मानिसको बोली र व्यवहारमा फरक देखिन्छ । जस्तै, ‘तपाईंलाई घरभित्रै छिराउन मन थियो कमरेड, तर बुबाआमाको चित्त दुखाउन चाहिनँ’ भन्ने कथित कम्युनिस्टहरूको ‘लज्जास्पद इमान्दार’ स्वीकारोक्तिदेखि ‘दलित साथीसँग एउटै थालमा भात खाएको छु’ भन्ने ढोंगी ‘सहानुभूतिपूर्ण’ गफसम्म सुन्दै आएको छु मैले ।पछिल्लो पुस्ताका युवाहरूको दुःख आफ्नै छन् । उनीहरूका पीडा सुन्दा उदेक लाग्छ । धेरै नौजवानको भनाइ ‘दलित’ भन्ने शब्द नै हटाउनुपर्छ भन्ने छ । उनीहरूका अनुसार शब्दमै समस्या छ रे । तर समस्या शब्दमा मात्रै हो त ? यसबारे बहस गर्न सक्ने धैर्य भने उनीहरूमा देखिन्न ।सदियौंदेखि मानिसलाई मान्छे हुनै नदिने यो सामाजिक संरचनाको जरो उखेल्ने वा कम्तीमा त्यसलाई कमजोर पार्ने सोच अहिले पनि हाम्रो समाजमा गहिरो रूपमा विकास हुन नसक्नु दु:खद् कुरा हो । जातको विषय विद्यालय तहदेखि नै बहस र विमर्शको केन्द्र बन्नुपर्ने संवेदनशील मुद्दा थियो । तर हामीले यसलाई सधैँ छायामा राख्यौं । नदेखेझैँ गर्यौं, नसुनेझैँ गर्यौं ।‘किन अनावश्यक विवादमा पर्नु?’, ‘कसले मोल्ने यस्तो जोखिम?’ यस्ता कुरा गर्दै हाम्रा शिक्षकहरू पनि यो विषयमा मौन बस्न रुचाउँदै आउनु भयो । शिक्षक समाज परिवर्तनका संवाहक हुन् । तर, तिनै शिक्षकमध्ये धेरैले यथास्थितिवादलाई मलजल गरिरहेको देखिन्छ ।क्याम्पस पुग्दासम्म जब विद्यार्थी जातको संरचनाबारे अलिअलि बुझ्न थाल्छन्, तबसम्म उनीहरू आफैं त्यसको जन्जालमा गहिरो गरी फसिसकेका हुन्छन् । न्वारन, पास्नी, गुन्यूचोली, व्रतबन्ध, विवाह र अन्त्येष्टि । जन्मदेखि मृत्युसम्मका प्रत्येक संस्कार जातको संरचनासँग गाँसिएको छ । तर यति संवेदनशील विषयमा पनि हामी कति संवेदनहीन बन्दै गइरहेका छौं ? यो सोच्नुपर्ने बेला होइन र ?नेपाली समाजको तीतो यथार्थलाई सिनेमाको माध्यमबाट प्रस्तुत गरेर गायक तथा सर्जक हुँदै फिल्म क्षेत्रमा प्रवेश गरेका प्रकाश सपूतले समाजप्रति ठूलो गुन लगाएका हुन् या वैगुन गरेका हुन् ?यसअघि यशकुमारले पनि जातीय विभेदविरुद्ध संगीत र सिनेमामार्फत समाजको नाङ्गो यथार्थ उजागर गर्ने साहस गरेका थिए । प्रकाश सपूत पनि यस्तै बाटोमा हिँडिरहेका छन् । यशझैँ उनी पनि गायकबाट सिनेमामा प्रवेश गरेका पात्र हुन् । यो फिल्मले प्रकाशलाई गायकमात्र होइन, अब ‘अभिनेता’ को रूपमा पनि चिनाएको छ । दलितहरू ‘हिरो’ हुन सक्दैनन् भन्ने आम भाष्य बदल्ने उनको यत्न स्तुत्य छ ।प्रकाशले यशकुमारले सुरु गरेको सांगीतिक विद्रोहलाई गीतमार्फत मात्रै होइन, अब सिनेमाको क्यानभासबाट पनि निरन्तरता दिन खोजेका छन् । उनी विभेदविरुद्धको यो सांस्कृतिक आन्दोलनमा अब झनै सक्रिय देखिनेछन् ।जात व्यवस्थालाई मलजल गरिरहेको नेपाली समाजको कालो अनुहार, अन्तरजातीय प्रेम र वियोग, दलहरूको दलदल, गैरसरकारी संस्थाहरूको दोगलापन, प्रहरी-प्रशासनको स्वार्थपूर्ण नियत । यस्ता अनेक विषयलाई गायक-सर्जक प्रकाश सपूतले अत्यन्तै मार्मिक र कलात्मक ढंगमा श्रव्य-दृश्य माध्यममा उतारेका छन् ।तर विडम्बना के छ भने, करोडौं खर्चेर बनाइएको यो सशक्त सिनेमा आम नेपाली दर्शकको ध्यानाकर्षण गर्न उति सफल देखिएन । यसमा दोष भने फिल्मको गुणस्तरमा थिएन । दोष थियो त्यसको ‘विषयवस्तु’ मा, जुन आम दर्शकको सहज मनोविज्ञानसँग मेल खान सकेन ।शनिबार, झापाको मेचीनगरस्थित सिटी सिनेमा हलमा १० जना दर्शक जम्मा नहुँदासम्म फिल्म नै चलाइएको थिएन । दर्शक सिलो खोजेर ल्याएपछि बल्ल हलको दैलो खुल्यो । उता, केही समयअघि ‘छक्का पञ्जा’ र त्यसका सिक्वेलहरूमा हल भरिने भीडको चाप हेर्दा, फितलै हास्य–कथाका सिनेमामा ‘हाउसफूल’ हुने तर यथार्थ र सामाजिक-राजनीतिक मुद्दा बोकेको सिनेमामा भने दर्शकविहीन हुने प्रवृत्तिले सोच्न बाध्य पार्छ । के नेपाली दर्शकले साँच्चै समाज परिवर्तन चाहिरहेका छैनन् त ? कि यथास्थिति नै रुचाइरहेका छन् ? यो संकथनको विषय हो ।जात भन्ने विषय केवल दलितको मात्र पीडा होइन, यो त गैरदलितको पनि साझा जिम्मेवारी हो । तर यो सन्देश गैरदलितले कहिले बुझ्ने ? 'वसन्त' कुनै जाति विशेषका लागि बनाइएको सिनेमा होइन । यो त समग्र नेपाली समाजका लागि बनाइएको कलात्मक ऐना हो ।यो सिनेमा गैरदलित दर्शकका लागि आफूलाई पुनरावलोकन गर्ने, आत्मसमीक्षा गर्ने अवसर पनि थियो । तर, पैसा खर्चेर टिकट किनेर जातको जटिलताबारे बुझ्न र आत्मबोध गर्न हामी कति तयार भयौँ त ?ठ्याक्कै यस्तै व्यवहार यशकुमारको सन्दर्भमा पनि दोहोरियो । जातीय मुद्दा उठाउँछ भन्ने बहानामा उनलाई दलित हिरोको ‘ट्याग’ नै लगाइयो । अब प्रकाश सपूत पनि त्यही नियतिको सिकार भइरहेका त होइनन् ?यदि होइन भने, एकपटक त कम्तीमा 'वसन्त' हेरेर बहस गरौं, विमर्श गरौं । किन हामी यस्तो सिनेमाबाट टाढा भागिरहेका छौँ ? यसका पात्र, कथा र सन्देश हाम्रो आफ्नै समाजको दर्पण हो । हामी आफैंलाई देखाउने प्रयास हो यो ।सदियौंदेखि जरा गाडेर बसेको जातीय संरचना कायम रहोस्, चलिरहोस्, बलियो होस् भन्ने चाहना राख्नेहरू समाजमा अझै पनि थुप्रै छन् । किनभने यदि बहस भयो, विमर्श भयो, चिन्तन भयो भने समाज बदलिन सक्छ । समाज बदलियो भने जनता सचेत हुन्छन् । नेताहरूको पेसा संकटमा पर्न सक्छ । यदि कुनै दिन, सिनेमा हेरेरै दर्शकको मन-मस्तिष्क तरंगित भयो भने । उनीहरूको साँचो अनुहार ऐनामा देखिन थाल्यो भने । फेरि के गर्ने ? पैतालामुनि कसलाई राख्ने ? पिँधमा थिचेर को ‘सर्वोच्च’ बन्ने ?"
साइपालमा शाखा खुलेसँगै ७५३ वटै पालिकाले पाए बैंक,"काठमाडौँ — वि.सं. २०७४ मा नेपाल राष्ट्र बैंकले मुलुकका सबै स्थानीय तहमा कम्तीमा वाणिज्य बैंकको एक शाखा खोल्ने नीति  लिएको थियो । ७५२ स्थानीय तहमा बैंक शाखा खुलेको लामो समयसम्म एउटा स्थानीय तह भने बाँकी नै रह्यो । बैंकिङ क्षेत्रमा लिइने परीक्षाको प्रश्नपत्रमा ‘नेपालको कुन स्थानीय तहमा हालसम्म वाणिज्य बैंकको शाखा पुग्न सकेको छैन ?’ भन्ने एउटा नयाँ प्रश्न जन्मियो । तर अब यो प्रश्न सोधिने छैन । किनकि, साइपाल गाउँपालिकामा ‍२८ माघ २०८१ मा नेपाल राष्ट्र बैंकका गभर्नर महाप्रसाद अधिकारीले एभरेष्ट बैंक लि.को शाखा उद‍्घाटन गरेसँगै मुलुकका सबै स्थानीय तहमा बैंक शाखा पुगेका छन् ।साइपाल गाउँपालिकाको धलौन भन्ने स्थानमा बैंक शाखा पुग्नु आफैंमा उपलब्धि हो । बझाङको सदरमुकाम चैनपुरबाट तीन घण्टाको जिप यात्रा गरेपछि तलकोट नाम गरेको गाउँपालिका पुगिन्छ अनि त्यहाँबाट ७ देखि ८ घण्टा पैदलयात्रा गरेपछि बल्ल धलौन भन्ने स्थानमा पुगिन्छ । साइपाल गाउँपालिकाको सदरमुकाम काँडा भन्ने स्थानमा छ । धलौनबाट काँडासम्म पुग्न भने अझ ६ देखि ७ घण्टा हिँड्नु पर्छ । त्यसैले यसपटक साइपालको सदरमुकाम काँडामा शाखा नखोली धलौनमा खोलिएको हो ।बझाङ जिल्लाको उत्तरी क्षेत्रमा अवस्थित साइपाल गाउँपालिकाले जिल्लाकै करिब ४० प्रतिशतभन्दा धेरै भूभाग ओगटेको छ । पालिकाको उत्तरी सिमाना चीनसम्मै जोडिन्छ । साइपाल हिमालको नामबाट यो पालिकाको नाम रहन गएको हो । राष्ट्रिय जनगणना २०७८ अनुसार २६२५ जनसंख्याको बसोवास रहेको यो पालिकामा बैंक शाखा नहुँदा करिब २ दिनको पैदल यात्रा गरी जिल्लाको तलकोट वा सदरमुकाम चैनपुरसम्म पुग्नुपर्थ्यो ।बैंक तथा वित्तीय संस्थाको पहुँच नहुँदा कतिसम्म सास्ती भोग्नुपर्ने रहेछ र कतिसम्म लाचारी बन्नुपर्ने रहेछ भनेर जान्न यहाँका स्थानीय जनप्रतिनिधिलाई सोध्दा थाहा लाग्छ । अहिलेको समाजमा बैंकबिनाको अर्थतन्त्र निकै कठिन र चुनौतीपूर्ण हुने विषयमा कुनै द्विविधा नहोला । साइपालमा बैंक शाखा पुग्दा स्थानीय खुसी छन् । जनप्रतिनिधि अझ पनि पालिकाको सदरमुकाम काँडासम्म बैंक पुग्न सके सुनमा सुगन्ध हुने बताउँछन् ।नेपालमा बैंक प्रथाको विकास गर्ने, मुलुकभरि वित्तीय प्रणालीको पहुँच पुर्‍याउने नेपाल राष्ट्र बैंकका प्रमुख उद्देश्यमध्ये एक हो । यही प्रयोजनका लागि राष्ट्र बैंकले वि.सं. २०२५ मा बैंकिङ प्रवर्द्धन समिति खोली तत्कालीन पचहत्तरै जिल्लामा वाणिज्य बैंक शाखा पुर्‍याउने नीति अँगाल्यो । सुरुवातीमा राष्ट्र बैंकले २५ लाखको कोष स्थापना गरी प्रत्येक जिल्लामा बैंक शाखा खोल्न सर्वेक्षण गर्‍यो । त्यतिबेलाको नेपालको अवस्थालाई कल्पना गर्दा यो कत्तिको चुनैतीपूर्ण थियो होला भनेर सहजै अनुमान लगाउन सकिन्छ ।कमजोर वित्तीय चेतना, पूर्वदेखि मुलुकभित्रैबाट पश्चिम जान नसकिने अवस्थाको कठिन भूगोल, जनसंख्याको ठूलो अंश साक्षरसम्म नरहेको अवस्थामा प्रत्येक जिल्लामा बैंक शाखा पुर्‍याउन राष्ट्र बैंक सामु चुनौतीका पहाड नै थिए । तर प्रत्येक जिल्लामा कम्तीमा एउटा बैंक शाखा नपुर्‍याइ भएको थिएन । अतः राष्ट्र बैंकले नयाँ शाखाको सुरूका वर्षको नोक्सानी व्यहोरिदिने नीति अँगाल्यो । सुरूमा ३ वर्षसम्म शतप्रतिशतसम्म र त्यसपछि ५ वर्षसम्म क्रमशः १००, ७५, ५०, २५ र १० प्रतिशतसम्म नोक्सानी व्यहोर्ने नीतिका कारण वाणिज्य बैंकहरू शाखा खोल्न उत्प्रेरित भए ।त्यसो त नेपालमा त्यतिबेलासम्म नेपाल बैंक, राष्ट्रिय वाणिज्य बैंक र वाणिज्य बैंकिङ नगरेको कृषि विकास बैंक मात्र थिए । त्यस समयमा नयाँ खुलेको शाखालाई कार्यकारी पुँजी अभाव हुन नदिने नीति पनि अँगालिएको थियो । यस्तो कार्यकारी पुँजी बैंक शाखा खुलेको तीन वर्षसम्म चुक्ता गर्ने गरी २ लाखसम्म दिने नीति थियो । अन्ततः २०३४ असारमा तत्कालीन सबै ७५ वटै जिल्लामा वाणिज्य बैंकका शाखा पुगेका थिए । यस कार्यमा नोक्सानी व्यहोर्ने नीतिअन्तर्गत राष्ट्र बैंकले २०३७ असारसम्म ७५ लाख ५१ हजार नोक्सानी व्यहोरेको थियो । त्यसका अतिरिक्त बैंकहरूमा कार्यकारी पुँजीको अभाव हुन नदिने नीतिअन्तर्गत २०३७ असारसम्म वाणिज्य बैंकलाई ७५ लाख २५ हजार उपलब्ध गराएको थियो । यस कार्यक्रमअन्तर्गत २०३७ असारसम्म मुलुकभर वणिज्य बैंकका कुल २४१ शाखा खुलेका थिए । जसमा मुलुकका ग्रामीण क्षेत्रमा १५४ वटा र सहरी क्षेत्रमा ८७ वटा बैंक शाखा खुल्न पुगे ।असार २०७३ सम्म नेपालमा वाणिज्य बैंकहरूका जम्मा १ हजार ८ सय ६९ वटा शाखा (धेरै शाखा सहरबजार केन्द्रित) थिए । यी शाखाहरू तत्कालीन जनसंख्यालाई तुलना गरी हेर्दा करिब १५ हजारमा एउटा वाणिज्य बैंकको शाखा हुन आउँथ्यो । यही विषयलाई समेत मनन गरी वि.सं. २०७४ मा राष्ट्र बैंकले सबै स्थानीय तहमा कम्तीमा वाणिज्य बैंकको एक शाखा खोल्ने नीति अँगाल्यो । असार २०७४ सम्ममा मुलुकका ७५३ स्थानीय तहमध्ये करिब ४० प्रतिशत अर्थात् २ सय ९६ स्थानीय तहमा मात्र वाणिज्य बैंकका शाखा पुगेका थिए । तत्कालीन अवस्थामा लिइएको यो नीति वित्तीय समावेशीकरणका हिसाबले मात्र नभइ अन्य हिसाबले समेत रणनीतिक निर्णय थियो । तर कुनै पनि स्थानमा बैंक तथा वित्तीय संस्थाका शाखा खोल्न त्यस स्थानमा विद्युत्, पानी, सडक, सुरक्षा, इन्टरनेटजस्ता न्यूनतम भौतिक पूर्वाधारको आवश्यकता पर्छ ।मुलुकका सबै स्थानीय तहमा उपर्युक्त न्यूनतम पूर्वाधार उपलब्ध छैनन् भन्नेबारेमा राष्ट्र बैंकलाई राम्रै जानकारी थियो । तथापि, मुलुकभरि वितीय सेवा पुर्‍याउने र भर्खरै जारी भएको संविधानले अँगालेको संघीय संरचनालाई सघाउने हिसाबले पनि यो निर्णय गर्नु जरूरी थियो । तर सुरक्षा लगायत भौतिक पूर्वाधारबिना सबै स्थानीय तहमा बैंक शाखा खोल्न निर्देशन मात्र दिँदा त्यो प्रभावकारी नहुने भएकाले सबै स्थानीय तहमा बैंक शाखा सामानुपातिक ढंगले खोल्ने योजना पेस गर्न राष्ट्र बैंकले वाणिज्य बैंकहरूलाई नै निर्देशन दियो ।बैंक शाखा खोल्ने स्थानमा मिलेसम्मका पूर्वाधारको व्यवस्था गरिदिन नेपाल सरकारलाई अनुरोध गर्‍यो। यही सिलसिलामा वाणिज्य बैंकहरूबाट प्राप्त योजनासमेतलाई आधार बनाएर नेपाल राष्ट्र बैंकले १४ चैत २०७४ मा एउटा परिपत्र जारी गर्दै बाँकी रहेका स्थानमा शाखा खोल्न निर्देशन जारी गर्‍यो। उक्त निर्देशनमा वाणिज्य बैंकलाई पहिलो चरणमा वैशाख २०७५ भित्र थप २ सय ४३ स्थानीय तहमा र सोही वर्षको असारभित्र थप १ सय १६ स्थानीय तहमा शाखा खोल्न वाणिज्य बैंकको नाम र शाखा खोल्नुपर्ने स्थानीय तहको नामै तोकेर निर्देशन जारी भएको थियो । अन्ततः असार २०७५ मा ७५३ स्थानीय तहमध्ये ६३१ मा वाणिज्य बैंकका शाखा पुगे ।सबै स्थानीय तहमा बैंक शाखा खोल्न दिइएको अन्तिम मितिमा समेत कोशीमा २२ प्रतिशत स्थानीय तहमा शाखा खुल्न बाँकी थियो भने मधेश, बागमती, गण्डकी, लुम्बिनी, कर्णाली र सुदूरपश्चिममा क्रमशः १२, ११, १५, १०, ४६ र ४० प्रतिशत स्थानमा बैंक शाखा पुगेका थिएनन् । यसरी शाखा नखुल्नुमा बैंक तथा वित्तीय संस्थाका कारण भन्दा पनि कतिपय ठाउँमा स्थानीय सरकारको समन्वयको अभाव रहेको र अधिक स्थानमा सडक, बत्ती, इन्टरनेट लगायतका पूर्वाधारको अभाव नै प्रमुख कारण थिए । तर राष्ट्र बैंकले बैंक तथा वित्तीय संस्थाहरूलाई शाखा खोल्ने ताकेता गरिनै रह्यो भने नेपाल सरकारलाइ पूर्वाधारको व्यवस्था गरिदिन अनुरोध गरिरह्यो । अन्ततः असोज २०७६ सम्ममा ७ सय ३९ स्थानीय तहमा वाणिज्य बैंकका शाखा पुगे पनि १४ स्थानीय तह त्यतिबेला पनि बैंकविहीन नै रहे ।असार २०७७ सम्म आइपुग्दा मुलुकका जम्मा ६ स्थानीय तहमात्र बैंक शाखाको पहुँचबहिर रहे । त्यसैगरी, २०७८ को असारसम्म आइपुग्दा धादिङको रूवी भ्याली गाउँपालिका, जाजरकोटको जुनीचाँदे गाउँपालिका र बझाङको साइपाल गाउँपालिका मात्र शाखाको पहुँच बाहिर रहे । सबै तहमा शाखा पहुँच पुर्‍याउन नेपाल राष्ट्र बैंकको स्थानीय सरकार एवं वाणिज्य बैंकसँग निरन्तर सम्पर्क रही नै रह्यो । तर एउटा कुरा के सहज थियो भने बाँकी स्थानीय तहमा कुन बैंक जानुपर्ने हो भन्ने कुरा नेपाल राष्ट्र बैंकलाई पहिल्यै जानकारी थियो । सम्बन्धित बैंकको ढिलासुस्ती भन्दा पनि सम्बन्धित स्थानीय तहमा पूर्वाधारकै कारण बैंक शाखा नपुगेको अवस्था थियो । स्थानीय तहमा पूर्वाधार पुर्‍याउन सम्बन्धित स्थानीय तह, राष्ट्र बैंक एवं नेपाल सरकारकै पहलस्वरूप अन्ततः २०७९ मा बझाङको साइपाल गाउँपालिकाबाहेक सबै स्थानीय तहमा वाणिज्य बैंकका शाखा पुगे ।७ सय ५२ स्थानीय तहमा बैंक शाखा खुलेको लामो समयसम्म पनि बझाङको साइपाल गाउँपालिकामा बैंक शाखा खोल्न नसक्दा यो विषय नेपाल राष्ट्र बैंकका लागि मात्र नभएर नेपाल सरकारकै लागि समेत चासोको विषय बनेको थियो । आर्थिक वर्ष २०८१/८२ को बजेट वक्तव्यमा समेत बझाङको साइपालमा बैंक शाखा पुर्‍याउने विषयले स्थान पायो । शाखा खोल्न जानुपर्ने जिम्मा पाएको एभरेष्ट बैंक लि. र नेपाल राष्ट्र बैंकको निरन्तर प्रयासका कारण अन्ततः सुदूरपश्चिम प्रदेशअन्तर्गतको बझाङ जिल्लाको साइपाल गाउँपालिकामा यही २८ माघ २०८१ मा औपचारिक रूपमा बैंक शाखाको स्थापना हुन सकेको हो ।"
जब जंगलको बीचमा दुई किशोरीको क्षतविक्षत शव देखेँ...,"अछाम — फेसबुकको न्युजफिडमा भेटिने कतिपय सूचनाले कहिलेकाहीँ झस्काउँछ । त्यस्तै भयो माघ ११ गते । रातीको ८ बजेको थियो । कसैले लेखेको थियो, ‘अछामको ढकारी गाउँपालिका–८ का दुई किशोरी हिजोबाट सम्पर्कविहीन थिए ....।’ यो स्टाटसमा केही अप्रिय घटनाको छनक थियो ।यत्ति सूचना काफी थियो, मलाई अत्याउन । किनभने, मैले किशोरीहरू कसरी हिंसामा परिरहेका छन्, कसरी बलात्कारको सिकार भइरहेका छन् र कसरी उनीहरूको जीवन नै हर्ने घटना भइरहेका छन् भन्नेबारे जानकार थिएँ । अनि जानकार थिएँ, समयमै सचेत भइएन भने यस्ता बर्बर घटना शक्तिको पहुँच प्रयोग गरेर लुकाइन्छ वा सामसुम पारिन्छ भन्नेबारे पनि ।यो घटनाबारे बुझ्न मैले सुरुमै अछामका प्रहरी प्रमुख डीएसपी ईश्वरीप्रसाद भण्डारीलाई फोन गरेँ । उनले ढकारी गाउँपालिका–८ घोडासैनका दुई जना किशोरी मृत फेला परेको बताउँदै भने, ‘छिन्ने जंगलमा १४ वर्षीया सरस्वती खड्का र ईश्वरी खड्काको शव करिब २० मिटरको दूरीमा फेला परेको छ । उनीहरू एकै घरका फुपूभदैनी नाता रहेको जानकारी पाएका छौं ।’प्रहरीबाट मैले अरु कुरा पनि थाहा पाएँ । जस्तो कि, माघ ११ गते उनीहरू बस्तुभाउ चराउन बिहान घरबाट निस्केका रहेछन् । साँझसम्म घर नआएपछि परिवारले खोजी थालेका रहेछन् । माघ १२ गते शनिबार साँझ ६ बजे मात्रै गाउँलेले शव भेटेका रहेछन् । अनि, बल्ल घटनाबारे प्रहरीले थाहा पाएको रहेछ ।डीएसपी भण्डारीले आइतबार बिहानै प्रमुख जिल्ला अधिकारीसहितको टोली घटनास्थल जाने कुरा पनि बताए । मैले घटनाको यही सूचना प्रकाशनका लागि पठाएँ । ई-कान्तिपुरमा डटकममा यो समाचार छापिएपछि म थप सूचना खोज्नतिर लागेँ ।ती किशोरीको हत्या किन भएको होला ? त्यो हत्या मात्रै थियो कि बलात्कारपछिको हत्या थियो ? अपराधीहरू को होलान् ? अनि शव भेटिएको ठाउँ नै घटनास्थल थियो कि अन्त कतै हत्या गरेर त्यहाँ ल्याई फालिएको होला ? के यो घटनामा निष्पक्ष छानबिन होला ? मृतकले न्याय पाउलान् ?मेरो मनमा अनेकन् प्रश्नहरू उठ्न थाले ।घटनास्थल नपुगी यतिका धेरै प्रश्नका उत्तर पाउन पनि सम्भव थिएन । तर घटनास्थल पुग्न त्यति सजिलो थिएन । यताउति सोधखोज गरेपछि मैले थाहा पाएँ, सदरमुकाम मंगलसेनबाट २ घण्टा गाडीको यात्रा गरेर ५ घण्टा पैदल हिँडेपछि मात्रै त्यहाँ पुगिन्थ्यो ।कसरी जाने, एक्लै जाने कि कसैलाई साथी लैजाने ! यस्तै यस्तै सोच्दा सोच्दै रातको ११ बजिसकेको थियो । केही साथीको फोन उठेन । केही साथी त्यति टाढा जाने आँट गरेनन् । कसैले जान मन भएको तर स्वास्थ्य ठीक नभएको बताए ।आइतबार बिहानै ५ बजेतिर घटनाबारे थप जानकारी माग्दै ढकारी गाउँपालिकाका अध्यक्ष प्रकाश साउदलाई फोन गरेँ । उनले आफू अघिल्लो दिन धनगढी पुगेकाले खबर सुन्नेबित्तिकै अछाम फर्किरहेको बताए । मैले हतारमै सोधेँ, ‘कहाँ पुग्नुभयो ?’ उनले कैलाश खोला पुगेको जवाफ दिने बित्तिकै मैले सोधिहालेँ, ‘सिट छ भने मलाई पनि लिएर जानूस् न !’म घरबाट निस्कँदा घरका कुनै सदस्य पनि उठेका थिएनन् । पत्रकारितामा दशक बिताएँ तर पहिलो पटक घरमा बुवाआमालाई खबर नै नगरी म घरबाट निस्किँदै थिएँ । पालिका अध्यक्ष सवार गाडी भएको ठाउँमा पुगेँ । घरबाट करिब ८ किलोमिटर छिचोलेपछि बल्ल घरमा खबर गर्ने मेसो मिल्यो ।गाडीबाटै पत्रकार महासंघ अछामका अध्यक्ष रमेश रावतलाई फोन गरेँ । उनले केही समयपछि आफू पनि घटनास्थल जाने बताए । मनमनै सोचेँ, कम्तीमा दुई जना पत्रकार भइयो भने शक्तिका आडमा कसैले घटना सामसुम पार्न सक्दैनन् ।जब घटनास्थल पुगेँ...२ घन्टा गाडीको यात्रा र ५ घन्टाको पैदलयात्रापछि घटास्थल पुग्यौँ । त्यहाँ पुग्दा नपुग्दै म थाकिसकेकी थिएँ । किनकि, उकालो र ओराली अनि कतै कतै त भीरबाट हेर्दा नै रिंगटा चल्ने बाटो थियो । मैले बीच बाटोमै मंगलसेनबाट निस्केका प्रमुख जिल्ला अधिकारी र प्रहरी प्रमुखको टोलीलाई बाटोमै भेटेँ ।एकाबिहानै प्रहरी र नयाँ मान्छेहरूको लस्कर उकालो लागेको देखेर होला कि घटनाबारे थाहा पाएर होला- स्थानीयहरू त्यहाँ जम्मा भएको देखिन्थे । घटनास्थलमा २५ जनाजति स्थानीय रातभर शव कुरेर बसेका रहेछन् । मैले अलिक परबाट दुई किशोरीको शव देखेँ । एक थिइन्, १४ वर्षकी ईशारा खड्का र अर्की थिइन्, १५ वर्षकी सरस्वती खड्का ।ईशाराको अनुहार क्षतविक्षत थियो । उनको अवस्थाबारे वर्णन गर्ने शब्द पनि मैले भेटिनँ । ईशाराको शवभन्दा १५ मिटरमाथि सरस्वती खड्का निष्प्राण भएर लडेकी थिइन् । उनको टाउपछाडिको भागमा गहिरो चोट थियो । लुगा च्यातिएको थियो । छेउमा आँसी, चप्पल र सेतो दोपट्टा थियो ।शव रहेको स्थानबाट करिब १० मिटर माथि पुगेँ । माथीबाट ठूला ढुंगा निकालेर खसालेजस्तो देखिन्थ्यो । घटनास्थलमा कतै ढुंगा निकालेजस्तो देखिन्थ्यो । कतै रुखका हाँगा भाँचिएको देखिन्थ्यो । घटनास्थललाई शंकाको नजरले नहेर्ने हो भने ठूला ढुंगा खसेर दुवैको प्राण गएको भन्न सकिन्थ्यो ।घटनास्थल पुगेका किशोरीका आफन्त र छरछिमेकी मौन थिए । उनीहरू आँखाभरि आँसु टिलपिल बनाउँदै शवतिर एकोहोरो हेरिरहेका थिए । हत्याको आशंका गर्दै प्रहरी–प्रशासनलाई दबाब दिने स्वर कतै सुनिएन । सबै स्तब्ध र मूर्छित थिए ।ईशाराकी भाउजू कृष्णा खड्काका अनुसार ईशारा र सरस्वतीको स्कुलमा पढाइ नभएकाले अभिभावकलाई काम सघाउन बेंसी झरेका थिए । शुक्रबार दिउँसो खाना खाएर बाख्रा लिएर जंगल पुगेका उनीहरू साँझ अबेरसम्म नफर्केपछि खोजी सुरु भएको थियो । उनलाई नन्द ईशारा र ढकारीका एक जना किशोरबीच फोनमा कुरा भइरहनेबारे थाहा रहेछ । त्यही सूचनाका आधारमा केहीले ईशारा त्यही केटोसँग भागेको र यही कुराको डरले सरस्वती लुकेको हुन सक्ने अनुमान गरिरहेका रहेछन् ।नन्द घर नफर्केपछि कृष्णाले ती किशोरलाई ईशाराबारे सोधिछिन् । जवाफमा ती किशोरले आफूलगायत ३ जनाले दिउँसो इशारा र सरस्वतीलाई जंगलमा भेटेको बताए र पछि प्रहरीले कृष्णाले दिएको सूचनाकै आधारमा अनुसन्धान अघि बढायो ।घोडासैन गाउँबाट करिब ४ घण्टा तलको घनाजंगलमा सरस्वती र ईशारालाई शनिबार साँझ खोलामा माछा मार्न गएका टेकबहादुर बुढ्थापा लगायतले देखेपछि मृत्युको खबर गाउँभर फैलिएको रहेछ । ती किशोरीहरूको हत्याबारे मैले निरन्तर रिपोर्टिङ गरिरहेँ । प्रहरी प्रधान कार्यालय र गृह मन्त्रालय दुवैले घटनामाथि चासो देखाए । अनि प्रहरीले पनि गम्भीरतापूर्वक अनुसन्धान अघि बढायो ।घटनाको अनुसन्धान सकाएपछि प्रहरीले निष्कर्ष निकाल्यो, ईशारा र सरस्वती प्रेम सम्बन्धमा थिए । अनि उनीहरू शारीरिक सम्बन्धको प्रस्ताव अस्विकार गर्दा मृत्युवरण गर्न बाध्य भए । यो घटनापछि म किशोरावस्थामा हुने प्रेम अनि यही प्रेमको फाइदा उठाउँदै जबर्जस्ती गर्न खोज्ने प्रवृत्ति किन यो समाजमा हुर्किरहेको छ र यसका पछाडि के कस्ता सामाजिक कारणहरू होलान् भनेर घोत्लिएँ । ईशारा र सरस्वतीको आखिर के दोष थियो र उनीहरूले हत्याको सजाय भोग्न बाध्य भए भनेर पनि सोचेँ । अनि सोचेँ, के शारीरिक सम्बन्ध राख्न अस्विकार गर्नु नै उनीहरूको दोष थियो त ?यो प्रश्नले भने मेरो मनलाई अहिले पनि बिझाइरहेको छ, तनाव दिइरहेको छ र मथिंगल नै हल्लाइदिएको छ ।"
मौलिकतामा बाँचेको बन्दीपुर,"थानीमाई डाँडामाथिको आकाशमा पहेँलो रङ छरियो । घाम अनन्त आकाशमा बिलाउँदै गर्दा तलपट्टि पिलिकपिलिक 'जूनकिरी' जस्ता सडकबत्ती बल्न थाले ।होटलका साहुहरूको व्यस्तता एकाएक थपियो– चिल्ला सडकमा टेबुलकुर्सी ल्याउनु, पुछपाछ गरेर पाहुनालाई स्वागत गर्नु । कलात्मक सडकबत्तीको उज्यालो फैलँदै पद्म पुस्तकालयसम्म आइपुग्यो । म यहीँ अगाडिको आडमा बसेर नियालिरहेछु– देशीविदेशी पर्यटकको चहलपहल । कोही चियाकफी लिँदै छन्, कोही मदिराको मातमा मदमस्त । कोहीचाहिँ घरका बार्दली र छानातिर विस्मित नजर लगाउँदै सुस्तरी हिँडिरहेछन् ।कुनै होटलको नेपथ्यमा बजिरहेको सांगीतिक धुनले बन्दीपुरको सन्ध्याकालीन वातावरण मनोरम बनाएको छ ।वैशाखको अन्तिम साता बन्दीपुर पुगेको छु । सवारीको कोलाहल न वायु प्रदूषण । शान्त, सुरम्य र स्वच्छ । बन्दीपुरले वशीभूत बनाएको छ मलाई !यो दृश्य अद्भुत छ । सयौं वर्षदेखि संरक्षण गरेर जीवन्त बनाइएको कुनै युरोपियन सहरजस्तो ।साँझदेखि गुल्जार बन्दै गएको बन्दीपुर ९ बजेसम्म झुमिरहेको थियो । म फर्किएँ । जसै सुत्नलाई बत्ती निभाएँ, त्यो अन्धकारमा मैले पाँच दशकअघिको बन्दीपुरको अनुहार सम्झिएँ । बसाइँ सरिरहेकाहरूको ताँती । खण्डहर बन्दै गएका घरहरू । मक्किँदै गएका छाना र भित्ता अनि 'भूताहा सहर' भनेर हेपिएको बन्दीपुर !त्यो बन्दीपुरमध्यनेपालको व्यापारिक र प्रमुख प्रशासनिक केन्द्र, बन्दीपुर । तनहुँको सदरमुकाम रहेको यो पुरानो ठाउँ मृतसहर हुँदै गुज्रिएको तीन दशक जति नमिठो छ, वर्तमान त्यस्तो छैन ।जब पृथ्वी राजमार्ग बन्दीपुरलाई 'बाइपास' गरेर अघि बढ्यो, मोटर र ढुवानीका साधन पोखरातिर सोझिन थालेपछि यहाँको व्यापार सुक्यो । बरु राजमार्गले छोएको डुम्रे चम्किँदै गयो । सुविधाले सुख पनि लिएर आउने रहेछ । राजमार्गले सुविधा बोकेर दगुर्‍यो, बन्दीपुर यही सानो डाँडामा टाक्सियो ।२०२५ सालमा यहाँबाट सदरमुकाम दमौली सारिएपछि साहुहरू पलायन भए । धेरैजसो चितवनको नारायढघाट गए, कोही काठमाडौं त कोही पोखरा । यसरी बन्दीपुर 'मृत सहर' र 'घोस्ट टाउन' बन्यो । सुन्दै कति नमिठो । इतिहासको पानामा बन्दीपुरले पाएको उपमा यही त थियो !बन्दीपुर क्याम्पसका सहायक क्याम्पस प्रमुख गोवर्द्धन भट्टराई यहीँका रैथाने हुन् । बन्दीपुर कसरी व्यापारिक केन्द्र बन्यो र खण्डहर हुँदै पुनर्जन्म पायो, यसका साक्षी पनि । 'घरहरू रित्तिए, जीर्ण बने, छाना खस्न थाले । कतिसम्म भने मेरो घरमा बसेर रेखदेख गरिदेऊ न भनेर पैसा दिनुपर्ने अवस्था पनि आयो, घर नथोत्रियोस् भनेर,' उनी अतीत सुनाउँछन्, 'व्यापार नभएपछि साहुहरूले त बन्दीपुर छाडे नै । मजदुरी गर्नेहरू पनि कामको खोजीमा सहरतिर गए, बाँकी रहे हामीजस्ता मध्यम वर्गीय ।'लमजुङ, गोरखा, मनाङ, स्याङ्जा, कास्की, पाल्पादेखिका व्यापारी यही बाटो हुँदै भारत जान्थे । ठोरीसम्म ट्रकमा सामान हालेर त्यहाँबाट भरियामार्फत बोकाएर ल्याउने गरेको भट्टराई सुनाउँछन् ।चीजकुमार श्रेष्ठले आफ्नो पुस्तक 'घुमिफिरी बन्दीपुर'मा झन्डै २५०/२७५ वर्ष पहिलेदेखि नै बन्दीपुर एउटा व्यापारिक केन्द्र बन्न थालेको उल्लेख गरेका छन् । लिन्डा एल्टिसले सन् १९८० मा गरेको शोधपत्र उद्धत गर्दै श्रेष्ठ लेख्छन्, 'सम्भवतः सुरुमा हिमाली क्षेत्रबाट आएकाहरूले भोटे नुन ल्याउँथे र चामलसँग साट्थे । बिस्तारै अन्य सरसामान जस्तोः जिम्बु, निरमसीजस्ता जडीबुटी र कस्तुरीको नाभी, ऊनीका राडीपाखी, गलैंचा, भेडा, च्याङ्ग्रा, घोडा पनि ल्याउन थाले । उनीहरू यी सामान नुन, तेल, मट्टीतेल, सुर्ती, मसला (जिरा, मरिच, धनियाँ) आदिसँग साट्थे । पैसा दिएर सामान किन्ने र लिने चलन पछि मात्र आएको हो ।'भोट–तिब्बतदेखि भारत व्यापारका लागि बन्दीपुर 'ट्रेड रुट' बनेको थियो । बन्दीपुरमा आफ्नो परिवारको कपडा पसल रहेको इतिहास कोट्याउँदै श्रेष्ठले मनाङका मानिस निकै आउने गरेको चर्चा गरेका छन् । यहीँबाट उनीहरू सामान लिन भारत जान्थे ।पृथ्वीनायण शाहले काठमाडौं उपत्यका आक्रमण गरेपछि नेवारहरू विस्थापित भई बन्दीपुर पुगेको इतिहासमा पढ्न पाइन्छ । 'कान्तिपुरबाट श्रेष्ठ, ललितपुरबाट प्रधान र भक्तपुरबाट पिया आएका भन्ने हामीले सुनेका हौं,' भट्टराई भन्छन् । यसरी आउनुमा सुरक्षित आश्रयको खोजी र व्यापारिक उद्देश्य पनि थियो । उनीहरूको आगमनपछि नै बन्दीपुरमा भक्तपुरे शैलीका घर निर्माण हुन थालेका हुन् । उनीहरूसँगै भित्रिएको नेवारी संस्कृति अहिले बन्दीपुरको महत्वपूर्ण सम्पदा भएको छ । काठका झ्यालढोकामा कुँदिएका कला र जात्रापर्वमा देखिने झाँकी बन्दीपुरे पहिचान हुन् । यहाँका गल्ली छिर्दा उपत्यकाको कुनै सहरभित्र हिँडिरहेको महसुस हुन्छ ।बन्दीपुरको पुनर्जागरणबन्दीपुरको अहिलेको चमक र जीवन्तताका पछाडि पीडादायी अतीत र पुनर्जागरणको प्रेरणादायी कथा पनि लुकेको छ । चीजकुमार श्रेष्ठको नेतृत्वमा २०४९ सालमा बनेको 'बन्दीपुर सामाजिक विकास समिति'ले बन्दीपुर पुनर्जन्मको सपना देखेको हो । उनीसहित मदन पिया, घनश्याम श्रेठ, नमस्तेलाल श्रेष्ठहरू फर्किन थाले बन्दीपुर बनाउन ।भिजिट नेपाल १९९८ पनि बन्दीपुर चम्काउने माध्यम बन्यो । यही मेसोमा पहिलो बन्दीपुर महोत्सव भयो । 'भिजिट नेपालका क्रममा भिजिट बन्दीपुर भनेर जोड्ने प्रयास भयो । पिसकोरका स्वयंसेवक त त सन् १९९८ अघिदेखि नै आइरहेका थिए । उनीहरूको सहयोगले बन्दीपुरले आफ्नो लय लिन थाल्यो,' होटल व्यवसायी बैंस गुरुङ भन्छन् ।यहाँका अग्रज र सचेत युवा अनि बाहिर रहेका बन्दीपुरेले स्वास्थ्य, शिक्षा र पर्यटनलाई सँगै लाने निश्चय गरेर कार्यक्रम अघि बढाए । त्यो बेला टीएचई (टुरिजम, हेल्थ र एजुकेसन) अभियान अघि बढाएको सम्झन्छन्, भट्टराई । स्थानीयलाई उत्साहित बनाउने काम गर्‍यो, २०४२ साल स्थापित नोट्रेडेम स्कुलले । जापानी सिस्टरहरूले पढाउन थालेको यो शैक्षिक संस्थामा वरिपरिका विद्यार्थी पनि तानिन थाले ।भिजिट नेपाल र बन्दीपुर महोत्सवपछि अन्तर्राष्ट्रिय मिडियाको नजरमा पनि पर्‍यो बन्दीपुर । यात्रासम्बन्धी गाइड बुकको काम गर्ने 'लोन्ली प्लानेट'ले लेखेपछि यो सहरमाथि विदेशी पर्यटकको नजर पर्न थाल्यो । 'बन्दीपुरको कायापलटमा यो एउटा कोशेढुंगो साबित भयो । किनभने, लोन्ली प्लानेटले सिफारिस गर्नेबित्तिकै एक त पर्यटकहरूमा नै बन्दीपुरबारे जिज्ञासा उत्पन्न भयो, दोस्रो ठूला होटेल र ट्राभल एजेन्सीहरूले आफ्नो प्याकेजमा बन्दीपुरलाई समावेश गरे,' श्रेष्ठ पुस्तकमा लेख्छन् ।त्यसपछि विदेशी पर्यटकको आगमन बढ्न थाल्यो । पोखरा वा चितवन जानेका लागि 'वन स्टप बन्दीपुर' प्याकेज बन्न थाले । त्यसबेला ठूला होडिङ बोर्ड राख्ने चलनले बन्दीपुर चिनाउन सहयोग मिलेको व्यवसायी गुरुङ बताउँछन् । 'एयरपोर्टअगाडि राखिएको बोर्डमा सबैको नजर पर्थ्यो, नारायणगढलगायत ठूला सहरमा पनि बोर्ड राख्न थालिए,' उनी भन्छन्, 'ब्रोसर र डकुमेन्ट्री बनाउन विदेशी नै लागिपरेका थिए, त्यसले प्रचारमा ठूलो सहयोग मिल्यो ।'उनका अनुसार संयुक्त राष्ट्रसंघका विभिन्न निकायमार्फत भित्रिएको सहायताले पर्यटन प्रवर्धनमा अझ सघाउ पुर्‍यायो । स्थानीय सामाजिक विकास समितिसँग समन्वय गरेर सन् २००५ मा 'इको कल्चरल टुरिजम' सुरु भयो । यही अभियानले बन्दीपुर पुनर्जागरणमा जग हाल्यो ।'त्यसले एउटा खाका बनाइदियो । गाउँमा टुरिजम कसरी लाने, कसरी मैलिकतामा ध्यान दिने भन्ने आधारभूत प्लान बन्न थाले । मुख्य सहरभित्र गाडी नछिराउने, ढुंगा बिछ्याउने, घरको मौलिकता संरक्षण गर्ने अवधारणा बन्यो । चौतारी कहाँ कसरी बनाउने भन्ने ससाना कुरामा उनीहरूले दिए,' गुरुङ भन्छन् ।घरको अघिल्तिर छाना राख्नैपर्ने, सटर राख्न नपाउने, झ्याल–ढोका काठको राख्नुपर्ने नियम बन्यो । पछि गाउँपालिकाले पनि यहीअनुसार मापदण्ड बनाएपछि स्थानीयले साथ दिएका छन् ।अब बन्दीपुरव्यवसायी गुरुङ बन्दीपुर भ्रमण वर्ष २०२५ का संयोजक पनि हुन् । त्यो बेलाको इको प्रोजेक्टले नै अहिलेसम्म बन्दीपुर चलिरहेको ठान्छन्, उनी । 'मुख्य उद्देश्य त पर्यटन प्रवर्धन नै हो,' भन्छन्, '२० वर्ष अगाडिको टुरिजम र अहिलेमा धेरै भिन्नता छ । टुरिस्टहरूको रुचि र रोजाइ फरक हुँदै गएको छ । उनीहरूको रोजाइ अब बन्दीपुरले पूरा गर्न सक्ने गरी काम थालेका छौं ।' यो भनेको पर्यटकका लागि खर्च गर्ने ठाउँको खोजी र पर्यटकीय क्षेत्रको विस्तार हो । ठूला होटलले लगानी गरून् भन्ने अपेक्षा पनि छ उनीसँग ।पर्यटक फर्किने बेला उनले गुनासो सुन्ने गरेका छन्– ४/५ घण्टामै बन्दीपुर त घुमिसकिने रहेछ । 'त्यो गुनासो चिर्न हामी अब मुख्य सहरभन्दा परपर पनि जानुपर्छ । भिलेज टुर गर्ने कि जंगल वाक, गुफा छिर्ने कि ऐतिहासिक गढीको अवलोकन,' उनी उत्साहित सुनिए, 'कम्तीमा दुई रात हामीले स्वागत गर्नुपर्छ । बन्दीपुर टेकिसकेपछि बल्ल अब घुम्न पाइने भयो भन्ने आभास दिलाउने कोसिसमा लागेका छौं ।'यहाँबाट करिब डेढ घण्टामा पुगिने रामकोट ग्रामीण संस्कृति चिनाउने सुन्दर गन्तव्य हो । मगरहरूको परम्परागत घर र रहनसहन पर्यटकका लागि नौलो अनुभूति हुन सक्छ । '५०/६० घर मगरको मात्रै छ,' गुरुङ भन्छन्, 'गाउँपालिकाभित्रका सबैजसो पर्यटकीय स्थलको पहिचान र प्रवर्धन गर्दै अलिकति खर्चिलो पर्यटक भित्राउने लक्ष्य हामीले राखेका छौं ।' बन्दीपुर-६ को गुरुङ बस्ती अर्को सुन्दर गन्तव्य हो । यहाँका स्थानीयले आफ्नो संस्कृतिलाई अझै जीवित राखेका छन् ।विमलनगर–बन्दीपुर केबुलकार सञ्चालनमा रहे पनि पदयात्रा गर्नेका लागि लागे सिद्धगुफा नियाल्दै जंगलैजंगल सिढी पार गर्दै बन्दीपुर पुग्नु कम रोमाञ्चक हुन्न । चराचुरुंगीको संगीत सुन्दै उकालिँदा डाँडाको गुम्बाले स्वागत गर्छ । त्यहाँबाट मन लागेजति वरिपरिका दृश्य हेर्न सकिन्छ ।यहाँका स्थानीय बासिन्दा टुँडिखेललाई 'नेचुरल भ्यु टावर' भन्दा रहेछन् । जहाँबाट धौलागिरी, माछापुच्छ्रे , अन्नपूर्ण, लमजुङ, मनास्लु, हिमचुली, बौद्ध, दोर्जे लाक्पा, गणेश र लाङटाङ हिमशृंखला देखिन्छ ।थानीमाई यस्तो अर्को थुम्को हो, जहाँबाट सूर्यास्तको आनन्द लिँदै साँझ सानदार बनाउन सकिन्छ । यही डाँडाबाट तन्किएको पदमार्ग मुकुन्देश्वरी डाँडासम्म पुग्छ । यो पदमार्गलाई 'मिनी ग्रेटवाल' नाम दिइएको छ । सेन राजाहरूले शासन गरेको बन्दीपुरका थुम्कामा दरबारको भग्नावशेष छन् । मणि मुकुन्देश्वरी गढी, चन्द्रकोट गढी र हुस्लाङकोट गढी यहाँका ऐतिहासिक विरासत हुन् ।सुनाखरी, खड्गदेवी, विन्ध्यवासिनी, महालक्ष्मीथान, तीनधाराजस्ता धार्मिक–ऐतिहासिक गन्तव्य नजिकै पर्छन् । वरिपरि यस्ता अनेक ठाउँ छन्, जहाँ हाइकिङ, साइक्लिङ र प्याराग्लाइडिङको मजा लिन पाइन्छ ।२००७ सालको क्रान्तिमा ज्यान गुमाएका सहिदको स्मृतिमा बनाइएको सहिद पार्कबाट तल लमतन्न सुतेको मर्स्याङ्दी फाँट नियाल्दै शीतल ताप्न पाइन्छ । पश्चिम क्षेत्रकै प्रमुख क्रान्ति मानिने त्यो बेला धर्मध्वज गुरुङ (पुलिमराङ), चन्द्रबहादुर सार्की (सिम्पानी), उत्तमकुमार श्रेष्ठ (तनहुँसुर), धर्मराज श्रेष्ठ (तनहुँसुर), सन्तबहादुर (तनहुँसुर) र खड्गबहादुर गोदार (वसन्तपुर) ले सहादत प्राप्त गरेका थिए ।नेपालका केही पुराना पुस्तकालयमध्येको पद्म पुस्तकालय बजारभित्रै छ । २००१ सालमै पुस्तकालय बनेको भनेपछि बन्दीपुरेहरू पहिलेदेखि शिक्षित रहेको पुष्टि हुन्छ ।बन्दीपुरले अरुको सिको गरेन, त्यसैले बन्दीपुर नै बन्यो । 'ठमेल वा लेकसाइडजस्तो फिल आउने केही योजना बनाउनुपर्‍यो भन्ने पनि मैले सुनेँ,' गुरुङले सुनाए, 'अहिले सबैले रोज्ने कल्चर र नेचर नै हो । इको टुरिजमलाई आधार बनाएर हामी अघि बढेका छौं । बन्दीपुरले मौलिकता गुमाउँदैन ।'कोरोना महामारीअघिसम्म यहाँ वार्षिक करिब तीन लाख हाराहारी पर्यटक भित्रने गरेका थिए । गुरुङका अनुसार त्यो समय झन्डै एक लाख पर्यटक त विदेशी हुन्थे । गत वर्ष करिब ५५ हजार विदेशी भित्रिएका थिए । 'तीन वर्षमा करिब पाँच लाख पर्यटक भित्र्याउने हाम्रो लक्ष्य छ,' उनले भने, 'पर्यटक बढ्दै जाँदा कसरी थेग्ने भन्ने प्लानिङबारे पनि सोचिरहेका छौं । पहिले १५ वर्षमा आउने अनुमान गरिएका पर्यटक ५ वर्षमै भित्रिए । त्यसैले दीर्घकालीन योजना जरुरी हुने रहेछ ।'बन्दीपुरमा करिब एक सय होटल–रेस्टुरेन्ट छन् । बन्दीपुर बजारमा मात्रै तीन वटा सामुदायिक होमस्टे सक्रिय छन् । अहिले यहाँ हरेक शुक्रबार गुरुङ, मगर, नेवार तथा ब्राह्मणको कलासंस्कृतिलाई डबलीमा देखाउन थालिएको गुरुङले बताए ।आन्तरिकबाहेक अमेरिकी, युरोपियन पर्यटक बढी आइपुग्छन् । चिनियाँ पर्यटकको आगमन बढेको छ । तर, भारतीय पर्यटकलाई तान्न नसकेकामा गुरुङलाई थकथकी छ । 'अब हाम्रो तार्गेट भारतीय पर्यटक हुनेछन्,' उनले भने, 'नजिकको छिमेकमै हामीले प्रचार गर्न सकेनछौं ।'यो अब एक सहर मात्रै रहेन । जीवन्त संग्रहालय बनिसक्यो । संघर्ष, पुनर्जागरण र समृद्धिको । इतिहासलाई संरक्षण गर्दै मौलिकतालाई कसरी बचाउन सकिन्छ, यो अरू सहरलाई प्रेरणा बन्न सक्छ । आफ्नो विशेषता वा नाम झल्किने गरी चोकैमा कंक्रिट स्तम्भ ठड्याउन प्रतिस्पर्धा गरिरहेका हरेक सहरले बन्दीपुरबाट सिक्नुपर्छ ।पहाडी भूगोलको यो सानो सहरमा वृद्धवृद्धा सडकमै सुकुल ओछ्याएर यसरी नै घाम तापिरहून् । बालबालिका स्कुलबाट निष्फिक्री घर फर्कन सकून् । बरु इतिहासको लेउ लागोस्, बन्दीपुरलाई आधुनिकताको वनमाराले नछोपोस् ।"
फिल्म हलका कथा : दरबारदेखि मल्टिप्लेक्ससम्म,"काठमाडौँ — नेपालमा ‘फिल्म हल’ को सुरुवात कुनै व्यापारिक उद्देश्यले नभएर दरबारिया मनोरञ्जनको माध्यमका रूपमा भएको थियो । राजपरिवार र राणापरिवारले काठमाडौंका दरबार परिसरमा आफ्ना लागि बनाएका सिनेमाघर २००६ सालपछि बिस्तारै सर्वसाधारणका लागि खुला गरिए।नेपालकै पहिलो फिल्म हल भनिने ‘काठमाडौं सिनेमा भवन’ वा ‘जनसेवा हल’ बसन्तपुर दरबारछेउ, न्युरोडमा थियो । जय नेपाल हल नारायणहिटीछेउ, हात्तीसारमा र विश्वज्योति जमलको सेतो दरबारमा थिए । दरबार हुँदै आम घरपरिवारको पहुँचमा पुगेका हलहरूले प्रविधि, सेवासुविधा, आधुनिकता, विविधतामा फड्को मारेका छन् ।२६ मंसिर २००६ मा ‘रामविवाह’ फिल्मको प्रदर्शनसँगै काठमाडौं सिनेमा भवन सार्वजनिक हलका रूपमा उद्घाटन भयो । मार्टिन चौतारीका अध्येता लोकरञ्जन पराजुलीको लेख ‘पहिलो सिनेमा घरको कथा : फस्ट सोमा सधैं राजा’ मा उल्लेख भएअनुसार काठमाडौं सिनेमा भवनमा टिकट बेचेर सिनेमा देखाउने प्रबन्ध भएको थियो ।‘प्रारम्भमा श्रेणी हेरी ५० पैसादेखि पाँच रुपैयाँसम्म सिनेमाको टिकट दर तोकिएको थियो, जुन अहिलेभन्दा महँगो हो,’ उनले लेखेका छन्, ‘पहिलोदेखि चौथोसम्म र बक्ससहित पाँच श्रेणी थिए । बक्सचाहिँ राजपरिवार, राणा परिवार तथा उच्च तहका कर्मचारीका लागि मात्र थियो ।’२००९ सालमा जय नेपाल, २०१४ मा ‘रञ्जना’ हल सञ्चालनमा आए । त्यसपछि विश्वज्योति, पाटनको अशोक हल र भक्तपुरको नवदुर्गा हलजस्ता सिनेमा घर स्थापना भए । हलमा २०२२ सालसम्म हिन्दी र अंग्रेजी फिल्म चल्थे किनभने नेपाली फिल्म बनेकै थिएनन् । कलकत्ताका निर्माताको लगानीमा ‘सत्य हरीशचन्द्र’ बनाएर जनसेवा हलमा देखाइएको कतिपय जानकार बताउँछन् ।पशुपति दर्शनका लागि २०१३ सालमा काठमाडौं आएका गरिबनाथ सराफ जमलस्थित सेतो दरबार परिसरमा जीर्ण हल बन्द हुने खबर सुनेपछि यतै बसेका थिए । भारतमा फिल्म वितरण व्यवसायमा संलग्न उनले नेपालमा हल व्यवसायको सुनौलो भविष्य देखे । ‘बुबाले हल भाडामा लिएर मर्मत–सम्भार गर्नुभयो, भारतबाटै सिट र प्रोजेक्टर मगाउनुभयो,’ आठ वर्षको छँदा बुबासँगै नेपाल आएका मोहन सराफ सम्झन्छन्, ‘त्यसपछि पहिलोपल्ट सम्मी कपुरको वसन्त भन्ने फिल्म देखाइएको थियो । फिल्मको चक्का भारतबाटै भाडामा ल्याउनुपर्थ्यो र फिल्म देखाइसकेपछि फिर्ता गरिदिनुपर्थ्यो ।’गरिबनाथले २०१७ सालमा देवेन्द्रशमशेर जबराबाट जमलको २ रोपनी जग्गासहित ४ लाख रुपैयाँमा विश्वज्योति हल खरिद गरेको ७० वर्षीय मोहन बताउँछन् । त्यो बेला फिल्म भारतबाट बाकसमा चक्कासहित ल्याइन्थ्यो । एउटा फिल्मका दुई/तीन वटा चक्का हुन्थे । ती चक्का कहिलेकाहीं ‘इन्टरभल’ को मौका छोप्दै दुई हलमा साटासाट गरेर चलाउनुपर्ने अवस्था थियो । ‘हलमा गेटकिपर, टिकेट सेलर, म्यानेजर गरी १५ जनाजति कर्मचारी राख्ने गरिन्थ्यो,’ मोहनले सुनाए ।फिल्म प्रविधि सेलुलोइड हुँदै एनालग, त्यसपछि भिडियो अनि डिजिटलपछि अहिले लेजर, फोरके डिजिटलसम्म आइपुगेको छ । फिल्म हलको साउन्ड सिस्टम पनि मोनो साउन्ड, स्टेरियो हुँदै डल्बी डिजिटल र अब त डल्बी एटमससम्म आइपुगेका छन् । नेपाल चलचित्र संघका अध्यक्ष नरेन्द्र महर्जनका अनुसार अहिलेका मल्टिप्लेक्स हलहरूले हलिउडस्तरको अनुभव दिन सक्छन् । रिक्लाइनर सिट, प्रिमियम इन्टेरियर, एटमस साउन्ड र डिजिटल प्रोजेक्टरहरूले ‘लक्जरियस’ बनाइदिएका छन् । ‘मैले २०५०/५१ सालमा पुरानो एनालग प्रविधिमा सिंगल थिएटरबाटै सिनेमा हलको व्यवसाय प्रारम्भ गरेको हो,’ महर्जन भन्छन्, ‘प्रविधि अपग्रेड गर्दै अहिले मल्टिप्लेक्स सञ्चालन गरिएको छ ।’मल्टिप्लेक्समा पार्किङ, फास्ट फुड, साउन्डप्रुफ, सोफा, एसीदेखि आकर्षक इन्टेरियर डिजाइन, सेल्फी स्पटजस्ता सुविधा छन् । मोहन सराफका अनुसार पहिले हलमा लोकल सोडा मात्रै बेचिन्थ्यो । हलबाहिर मःम र खुवाको बरफ पसल हुन्थे । जनसेवा हलका पसल कवलमा पानसुपारी, खाने मसला, चुरोट, सलाई, दूध, चिया, बिस्कुट, मिठाई, रोटी, सोडा, मीठा पानी, सिरप आइसक्रिम लगायत बजार दरमा नबढाई बिक्री गर्न दिइएको २७ मंसिर २००६ को गोरखापत्रको ‘काठमाडौंमा सिनेमा उद्घाटन’ समाचारमा उल्लेख भएको छ, यसको विवरण पनि अध्येता पराजुलीले खुलाएका छन् ।अहिले हलभित्रै रेस्टुरेन्ट सञ्चालन गरिएको हुन्छ । ‘हलको आधा आम्दानी फुड काउन्टरबाटै हुन्छ,’ धरान र बुटवलमा ‘फ्रेन्ड्स सिनेमाज्’ सञ्चालन गरेका आशिष तामाङ भन्छन्, ‘हललाई अम्युजमेन्ट पार्कजस्तो बनाउने अभ्यास पनि भइरहेको छ । नेपालगञ्जको रोयल सिने यस्तै प्रकृतिको छ, त्यहाँ पानीको फोहरा, झुमरहरू राखिएका छन् ।’ उनका अनुसार काठमाडौं बाहिरका पुराना हाई–भिजन हलहरू बन्द भइसके । ‘डिजिटाइजेसन महँगो भएपछि अपग्रेड सम्भव भएन,’ उनी भन्छन्, ‘एउटै हल डिजिटाइज गर्न ३/४ करोड रुपैयाँ लाग्छ । त्यत्रो लगानी गरेर पनि मुनाफा सुनिश्चित हुने अवस्था अहिले छैन ।’कवि अभय श्रेष्ठको सम्झनामा उतिबेला हलहरूमा ६ थरी टिकट हुन्थे– ड्रेस सर्कल, बाल्कोनी, स्पेसल, फर्स्ट, सकेन्ड र थर्ड क्लास । ‘हलभित्र साह्रो न साह्रो सिट हुन्थ्यो,’ नेपाल चलचित्र निर्माता संघको ‘सिनेमा विशेषांक’ मा उनले लेखेका छन्, ‘फिल्म चल्दाचल्दै झ्यारझ्यार आउने, ध्वनि नआउने, दृश्य गायब हुने, बत्ती जाने त सामान्य भइहाले । तैपनि फिल्म हेर्नुको मजासामु यी साना समस्या केही थिएनन् ।’हल व्यवसायमा ७ दशक बिताएका मोहन सराफ पहिले हल सञ्चालनको सबैभन्दा ठूलो चुनौती ‘क्राउड व्यवस्थापन’ र ‘पिक्चर सप्लाइ’ रहेको स्मरण गर्छन् । त्यसको उदहारण दिँदै पाटनको तत्कालीन अशोक हलमा ‘सिन्दूर’ फिल्म चलाउँदाको प्रसंग उनी सुनाउँछन्, ‘अशोक हल त्यो फिल्म एक्लै चलाउँछु भनेर लागिपरेको थियो । क्राउड यति धेरै भयो, क्राउडले तोडफोड नै गरेपछि १५ दिनसम्म हल बन्द गर्नुपरेको थियो ।’ उनी आफैंले पनि २०४२ सालमा दर्शक धेरै ओइरिएपछि विश्वज्योतिको सिट क्षमता विस्तार गर्न नयाँ हल बनाएका थिए । पहिले ५ सय ४३ सिटको हललाई १ हजार १ सय ५७ सिटको बनाएर मल्टिस्क्रिनको अभ्यास आफूले थालनी गरेको उनी दाबी गर्छन् । साथै, बक्स अफिसको चलन पनि विश्वज्योतिबाटै प्रारम्भ भएको उनको भनाइ छ ।सराफका अनुसार सुरुवाती दिनमा फिल्म हल चलाउन जेनेरेटर चलाउनुपर्ने अवस्था थियो । विद्युत् प्राधिकरणको बिजुलीले हलको उपकरण धान्दैनथ्यो । त्यसैले ब्याकअपका लागि मात्रै बिजुली काम लाग्थ्यो । २०२३ सालतिर त्रिशूली जलविद्युत् परियोजनाको बिजुली काठमाडौं ल्याएपछि मात्र सहज भयो,’ उनले भने ।फिल्म हल चलाउन अञ्चलाधीशबाट लाइसेन्स लिनुपर्ने व्यवस्था २०२८ सालमा सञ्चार मन्त्रालय स्थापना भएपछि हट्यो । चलचित्र (निर्माण, प्रदर्शन तथा वितरण) ऐन, २०२६ बमोजिम मन्त्रालयबाट लाइसेन्स लिनुपर्ने भयो । २०३८ सालमा उद्योग तथा वाणिज्य मन्त्रालय स्थापना भएपछि हल व्यवसायले उद्योगसरह मान्यता पाएको सराफ बताउँछन् ।वि.सं. २०५० का आखिरी वर्षहरूमा मनकामना, तारा, हिरारत्न, अशोक, चामुन्डा, नागार्जुन, रञ्जना, शिवदर्शन, गोपी, गुण, विश्वज्योतिजस्ता परम्परागत ‘स्ट्यान्ड अलोन’ हलहरू राम्रै चलिरहे । सुविधाका हिसाबले हलहरू गतिला नभएको समयमा नकिम उद्दिन, भास्कर ढुंगाना र राजेश सिद्दीको समूहले क्यूएफएक्स सुरु गर्‍यो । जय नेपाल हलको व्यापक स्तरोन्नति गरी डिजिटल प्रविधिमार्फत फिल्म देखाउने परिबन्ध मिलाएर उनीहरूले ‘क्यूएफएक्स ब्रान्ड’ सञ्चालनमा ल्याएका थिए ।‘त्यो बेला मनकामना, विश्वज्योति, हिरारत्न, गोपी सबै हल राम्रो चलिरहेका थिए, हामी त स्टार्टअप थियौं । टिकटको चलिरहेको मूल्य ५० रुपैयाँबाट बढाएर १७५ रुपैयाँ राख्दा यिनीहरू डुब्छन् भन्थे मान्छेले,’ केही समयअघि कान्तिपुरसँग भाष्करले भनेका थिए, ‘तर त्यति बेलाका हलले एक जमातको ग्राहकलाई मात्र सेवा दिइरहेका थिए, अलि सुविधा खोज्नेहरूका लागि हल नै थिएन । भेन्टिलेसन राम्रोसँग थिएन । फोहोर शौचालयबाट रोग नै फैलिने त्रास हुन्थ्यो । जय नेपालमा हामीले सुविधासँगै अग्निनियन्त्रक साधन, एक्जिट प्यासेजजस्ता सुरक्षा प्रबन्ध राखेर स्पाइडर म्यान देखाउँदा हल खचाखच भरियो ।’ क्यूएफएक्सले बिस्तारै डिजिटलबाहेकका फिल्म नचलाउने भनेपछि फिल्म निर्माण पनि डिजिटल फर्म्याटमा हुन थाल्यो ।‘बिग सिनेमाज्’ (हाल बिग मुभिज) ले सपिङ मलमै माघ २०६६ देखि सिनेमा हल सञ्चालन गरेर नयाँ प्रयोग थाल्यो । एकभन्दा बढी स्क्रिनसहित भारतीय कम्पनी रिलायन्स वर्क्स लिमिटेडले त्यो हल सुरु गरेको थियो । त्यसबेला नेपालका धेरैजसो फिल्महल डिजिटल प्रविधिमा रूपान्तरण भइसकेका थिए । सुरुमा अंग्रेजी मात्रै देखाउने गरी सञ्चालनमा आएको क्यूएफएक्समा पनि हिन्दी हुँदै नेपाली फिल्म देखाउन थालियो । अहिले त हिन्दी र अंग्र्रेजी फिल्म हेर्ने दर्शक नै घटेको हल व्यवसायीहरू बताउँछन् ।युवा पलायन, ओटीटीको सहजताले अहिले भने हलमा दर्शक घटिरहेको व्यवसायीहरूको भनाइ छ । अंग्रेजी फिल्म हेर्ने गतिलो हल नभएर क्यूएफएक्स जय नेपालमा सुरु गरेका नकिम उद्दिनहरूको समूहले जय नेपाल हल बन्द गरिसकेको छ । अहिले नेपाली फिल्महरूले नै आर्थिक रूपमा हलहरू टिकाइरहेको फ्रेन्ड्स सिनेमाका तामाङको अनुभव छ । ‘नेपाली फिल्महरू यत्तिको नबनेका भए धेरै हल बन्द भइसक्थे,’ उनी भन्छन्, ‘तर, नेपाली फिल्मको प्राविधिक स्तर अझै पनि हलको स्तरसँग मेल खाँदैन । हलमा डल्बी एटमस भए पनि फिल्म त्यो साउन्डमा बनेका छैनन् ।’स्थापनाको ६० वर्षपछि मोहन सराफले २०७९ सालमा विश्वज्योति हललाई समेत मल्टिप्लेक्समा रूपान्तरण गरेर ‘विश्वज्योति सिनेप्लेक्स’ सञ्चालनको जिम्मा आफ्ना दुई छोरा रोहन र रिवाजलाई हस्तान्तरण गरेका थिए । यहाँ अब व्यवस्थित पार्किङ, आधुनिक लिफ्ट, हेयर सलुन, फ्यान्सी पसलदेखि फास्टफुड रेस्टुरेन्टसम्मको सुविधा थपिएको छ । यस परिवर्तनलाई स्वाभाविक ठानेका सराफ कहिलेकाहीं भने प्रश्न गर्छन्, ‘कतिपय हलले सुतेर हेर्ने मिल्ने, मदिरा सर्भ गर्ने र ढाड मसाज गर्ने कुर्सीको व्यवस्था गरेका छन् । हलमा यो सब किन ? सुतेर कसरी फिल्म हेर्नु ? हलमा त सिनेमाको पो स्वाद लिने हो त ।’"
"रंगमञ्चमा सीप, रजतपटमा सफलता","काठमाडौँ — करिब दुई दशकअघि अभिनेता दयाहाङ राई रंगमञ्चको आँगनमा उभिएर नेपाली फिल्महरू नियाल्थे । न समय सान्दर्भिक कथा, न अभिनय कौशल । त्यतिबेला समूहमा बसेर उनीहरू चलिरहेका फिल्ममाथि घण्टौं गफिन्थे र असहमति व्यक्त गर्थे । त्यही असहमतिको उपज थियो, फिल्ममा उनीहरूको उपस्थिति ।नेपाली फिल्मबाट दर्शकहरू गयल हुँदै गए, फिल्मकर्मीहरू निराश बन्दै गए । फिल्मले विश्वसनीयतासँगै व्यापार पनि गुमाउँदै गइरहेको क्षण फिल्मकर्मीका लागि त संकटकाल नै बनिदियो । त्यही बेला आशाको ज्योति बनेर पर्दामा झुल्कियो निश्चल बस्नेत निर्देशित फिल्म ‘लुट’ । १३ वर्षअघि रिलिज भएको यो फिल्मले सुखद् व्यापारसँगै धेरै मान्यतासमेत भत्कायो ।कथासँग नजिकिएका दर्शकहरूलाई फिल्मका पात्रहरू यति स्वाभाविक लागे कि ती परिचितझैं थिए । त्यही फिल्मबाट नयाँ पालुवाझैं गरी रंगमञ्चका बेग्लाबेग्लै अनुहारहरू ठूला पर्दामा जबर्जस्त छाउन थाले ।‘लुटमा हामीलाई कथा बुझ्न सक्ने, एक्सपेरिमेन्ट गर्न तयार हुने कलाकारहरू चाहिएको थियो । जो साँच्चै पात्र बाँच्न सक्थे । त्यो सम्भावना केवल रंगकर्मीहरूसँग थियो,’ निर्देशक बस्नेत सम्झन्छन्, ‘उहाँहरूसँग मिलेर काम गर्‍यो भने फरक खालको परिणाम आउँछ भन्ने अपेक्षा थियो । सबै कलाकारले आ–आफ्नो तर्फबाट गरेको मिहिनेतले राम्रो परिणाम दियो ।’त्यसअघि पनि रंगकर्मीहरूको उपस्थिति फिल्ममा नभएको हैन । कलाकार हरिहर शर्मालगायत एकाध रंगकर्मीहरू फिल्म र थिएटर दुवैमा सक्रिय थिए । ‘लुट’ आउनुअघि पनि र ‘कागबेनी’, ‘सानो संसार’, ‘दासढुंगा’, ‘बधशाला’ हरूमा दयाहाङ राई, कार्म, दिया मास्के, सौगात मल्ल, खगेन्द्र लामिछानेहरूको उपस्थिति देखिन थालेको थियो । तर उनीहरूको प्रभाव ‘लुट’ बाट झन् बलियो बन्यो । त्यसपछि निर्माण भएका ‘कबड्डी’, ‘टलकजंग भर्सेस टुल्के’ र ‘पशुपतिप्रसाद’ जस्ता फिल्महरूले मौलिक कथा र स्वाभाविक अभिनयलाई केही अलग स्वादसहित निरन्तरता दिए, र ती अलग स्वादहरूलाई दर्शकहरूले अनुमोदन गरे ।करिब डेढ दशकयता नेपाली फिल्म क्षेत्रमा तिनै थिएटर पृष्ठभूमिका कलाकारको वर्चस्व छ । सौगात मल्ल, दयाहाङ राई, विपिन कार्की, खगेन्द्र लामिछाने, विजय बराल, प्रवीण खतिवडा, कार्म, रवीन्द्रसिंह बानियाँ, नाजिर हुसेन, दिया मास्के, सिर्जना सुब्बा, लक्ष्मी बर्देवा, बुद्धि तामाङ, माओत्से गुरुङ, भोलाराज सापकोटा, दिव्यदेव कमलमणि नेपाल, कामेश्वर चौरासिया, सरिता गिरी, पशुपति राईलगायत थुप्रै कलाकारहरू नेपाली फिल्ममा दोहोरिरहने अनुहार हुन् ।यी अनुहारहरू दोहोरिएनन् मात्र, यिनीहरूले फिल्ममा पृथक् प्रभाव छाडे । रंगमञ्चका कलाकारसँगै फिल्ममा नवीन सोच र कथा लिएर नयाँ निर्देशकहरू पनि जन्मिए । अभिनेता दयाहाङ सामूहिक रूपमा न्यारेटिभ बदल्न आफूहरूले गरेको प्रयत्नको निरन्तरता नै नेपाली फिल्ममा अहिलेसम्म देखिएको बदलाब ठान्छन् । ‘हामीलाई आफैं उदाहरण बन्न ७ वर्ष लाग्यो । र स्थापित हुन १० वर्ष,’ उनी आकलन गर्छन् । उसो त पछिल्लो पुस्तामा पनि फिल्ममेकरहरूको रोजाइमा रंगकर्म गरिरहेकाहरू नै प्राथमिकतामा हुन्छन् ।फिल्ममा रंगमञ्चका कलाकारको सामूहिक उपस्थितिसँगै के के बदलाब आए ? ‘पहिला अनुहार आउन थाले, त्यसपछि पृष्ठभूमि अनि कथा,’ दयाहाङ भन्छन्, ‘अब भने शैली आउन जरुरी छ ।’ हिजो गुरुङ, लिम्बू, राई, मगरका कथा सिनेमामा अटाउन्न थिए । अहिले फरक अनुहार, समुदायसँगै कथाहरूको उपस्थिति पनि बलियो छ ।अभिनेता विजय बरालको ठम्याइमा नेपालमा मात्र हैन, विश्वभरि नै फिल्ममा थिएटर पृष्ठभूमिका कलाकारको प्रभाव छ । ‘विश्वभरि पनि जुनजुन सिनेमा बढी चले जसका चरित्रहरू बढी चले । कि त थिएटिकल पृष्ठभूमिबाट आएका कलाकारहरू देखिन्छन् । कि त सिनेमाबाट थिएटर गएर फेरि सिनेमामा आएकोहरू नै । विश्व बजारलाई हेर्दा थिएटरले नै एक किसिमको माहोल परिवर्तन गरिरहेका छन्,’ उनी भन्छन् ।रंगमञ्च पृष्ठभूमि नभए पनि अभिनेत्री ऋचा शर्माले रंगमञ्चकै अनुहारहरूसँग थुप्रै फिल्ममा काम गरिन् । ‘उनीहरूसँग काम गर्दै जाँदा धेरै सिक्ने मौका पाएँ । रंगमञ्चबाट आएका दया, खगेन्द्रहरूसँग काम गर्दा मैले रियलाइज गरेँ कि पढ्नुचाहिँ पर्ने रहेछ, तालिमचाहिँ लिनुपर्ने रहेछ । आजको दिनमा पनि उनीहरूसँग काम गर्दा म प्रभावित हुन्छु,’ ऋचा भन्छिन् ।रंगमञ्चबाट उभिएका कलाकारहरूले फिल्मलाई लिड गरिरहेको देख्दा गर्विलो महसुस गर्छन् रंगकर्मी सुनील पोखरेल । सौगात, दयाहाङ, विपिनलगायत थुप्रै कलाकारहरूलाई अभिनय सिकाएका पोखरेलको दाबी छ, ‘नेपाली रंगमञ्चमा भएका अभ्यासले सिनेमालाई पनि बदल्न सहयोग गरे ।’अहिले तिनै स्थापित अनुहारहरूलाई देखेर नयाँ पुस्ताहरू फिल्मसम्म पुग्ने पुलका रूपमा रंगमञ्चलाई लिएका छन् । सुनील यो प्रक्रियालाई गलत देख्दैनन् । ‘केही समय रंगमञ्चमा अभ्यास गरेर सिनेमामा जाँदा म नराम्रो केही देख्दिनँ । कम्तीमा एउटा राम्रो स्कुलिङ त हुन्छ,’ उनी भन्छन् । अभिनेता लामिछाने त्यो स्कुलिङ जरुरत भएको बताउँछन् । ‘राम्रो अभ्यासबाट आएको मान्छेले बेटर गर्न सक्दो रहेछ भन्ने कुराको प्रमाण भयो । स्कुलिङबाट आउनु जरुरी पनि छ,’ उनी भन्छन् ।डेढ दशक वरिपरिलाई नियाल्दा खगेन्द्रले पनि नेपाली फिल्ममा पाएको परिवर्तन थियो अभिनय शैलीमा आएको बदलाब । त्यसमाथि मिश्रित समाज, आफ्ना भाषिकाहरू फिल्मका सौन्दर्यका रूपमा देखिए । यसमा मेकरको शैली र कलाकारहरूको अभिनय प्रक्रियाले ठूलो भूमिका निर्वाह गरेको उनको ठहर छ । तर, रंगमञ्चबाट आएका कलाकारले मात्र अभिनयमा कायालट गरेको कुराचाहिँ उनी स्विकार्दैनन् । ‘जो रंगमञ्चबाहिरबाट आउनुभयो, तर कडा मिहिनेतले आफूलाई बनाउनुभएको कलाकार पनि थुप्रै छन्,’ लामिछाने भन्छन् ।रंगमञ्चबाट आएका कलाकारहरूले अभिनयमा फिल्म क्षेत्रमा लिड त गरे । तर पछिल्लो समय आलोचनाबाट मुक्त छैनन् । दयाहाङकै अभिनय विविधतामाथि अहिले प्रश्न उठ्न थालेको छ । फिल्मका संख्या बढेसँगै गुणवत्तामा कमी आइरहेको दर्शकको गुनासो छ । दया मात्रै हैन, पछिल्लो समय दोहोरिहने प्रायः अनुहारहरूको काममा विविधता नदेखिएको गुनासा आइरहेका छन् । किन त ? कलाकार सरिता गिरीको चिन्ता छ, ‘साथीहरू फिल्ममा यति व्यस्त हुन थाले कि अभिनयमा विविधता आउन छाड्यो । मिहिनेत कम देखिन थाल्यो । यो दुःखलाग्दो कुरा हो ।’त्यसमाथि उनीहरूलाई अर्को आरोप पनि छ । फिल्म निर्देशक नवीन सुब्बा बारम्बार दोहोर्‍याइरहन्छन्, ‘रंगमञ्चबाट फिल्ममा आएका कलाकारहरूले फिल्मको अभिनय बिगारे ।’सुब्बा स्वयंले दयाहाङ र पशुपति राईलाई आफ्नो पछिल्लो फिल्म ‘गाउँ आएको बाटो’ मा मुख्य पात्रका रूपमा लिए । ‘त्यसमा मैले उनीहरूको अभिनयलाई फरक देखाउने प्रयास प्रयास गरेको थिएँ,’ सुब्बा भन्छन् । तर प्रायः फिल्महरू थिएटर एक्टरहरू फिल्ममा पनि थिएटरकै एक्टिङ गरिरहेको ठम्याइ छ उनको ।‘थिएटरमा इमोसनको प्राजेक्सन गर्नुपर्छ । फिल्ममा एक्टिङको इमोसन्सलाई कन्ट्रोल गर्नुपर्छ । थिएटरकाहरूले इमोसन प्रोजेक्सन गर्छन् । तर त्यही एक्टिङ क्यामेरामा गर्यो भने हुन्छ ? नेपाली थिएटर कलाकारहरूले क्यामेरामा पनि त्यही एक्टिङ गरिरहेका छन्,’ सुब्बा भन्छन् ।"
"‘अहिले बनेका फिल्म हुन्, पहिलेका त फिल्मजस्ता मात्रै’","वि.सं. २०२४ देखि २०८२ सम्मको ५८ वर्षे अवधिमा नीर शाहले ३०० फिल्म खेले, ८ वटा निर्देशन गरे । हीरासिंह खत्री निर्देशित ‘परिवर्तन’ बाट उनले फिल्म यात्रा थालेका थिए । पहिलो फिल्ममा उनको पारिश्रमिक ७ सय रुपैयाँ थियो । नेपाली फिल्मका सुप्रसिद्ध कलाकार/निर्देशक शाहसँग ६ दशकको नेपाली फिल्म यात्रामाथि दीपक सापकोटाको संवाद :नेपाली फिल्मको ६० वर्षे यात्रामा अभिनयमा के परिवर्तन आयो ?– विश्व सिनेमामा अभूतपूर्व परिवर्तन देखिएको छ । सिनेकर्मीहरू नाटक खेलेर आएका कलाकारमा सिनेमा खेलेका कलाकारको जस्तो गुण हुँदैन भन्थे । तर अंग्रेजी थिएटर अभिनयकर्मीको हलिउड प्रवेश भएपछि हलिउड सिनेमाको स्तरै कहाँ पुग्यो कहाँ ? भारतको कुरा गरौं, भारतीय सिनेमाका जन्मदाता दादासाहेब फाल्के आफैं स्टेज कलाकार हुन् । थिएटरका कलाकारले अभिनयको बेसिक व्याकरण बुझेका हुन्छन् । अभिनयको व्याकरण बुझेका मानिसको प्रवेश बिस्तारै बिस्तारै नेपाली चलचित्र क्षेत्रमा पनि बढ्दै गयो, त्यसले अभिनयको व्याकरणलाई पनि परिवर्तन गर्‍यो र अभिनय नै पुनर्भाषित भयो । र, अभिनयको परिभाषा नै बिस्तारै बदलियो । त्यसले अभिनयको ‘प्याटर्न’ बदलियो ।पहिले ‘थिएटरका कलाकारले फिल्ममा कामै गर्नु हुन्न’ भन्ने मान्यता वा बुझाइ थियो । अहिले फिल्ममा थिएटरकै कलाकारको लस्कर छ । यो व्यापक परिवर्तनलाई कसरी हेर्नुभएको छ ?– सुरुदेखि नै त्यही हुनुपर्थ्यो । म थिएटरबाटै आएको कलाकार हुँ । मसँगै थिएटरमा खेलेका अरू कलाकार साथीहरू अझै अभिनय गरिरहनुभएकै छ । ऊबेला महिला कलाकार खासै पाइँदैनथे । नृत्य गर्ने महिला, त्यसमाथि नाटक पनि गर्नेलाई फिल्ममा अलि बढी सुगम भयो, नभेटिने भएर । हामी हिरो भएर प्रवेश गर्न पाएनौं, त्यसका पछाडि थुप्रै कारण थिए होला । एउटा कारण चाहिँ हाम्रो पृष्ठभूमि नाटक भएकाले हुन सक्छ । हाम्रो ‘बिगिनिङ’ नै गलत छ फिल्मको । बिगिनिङ गलत भएकैले हाम्रो फिल्ममा भारतको बम्बैया शैली आयो । अहिले बनेका फिल्म हुन्, पहिला बनेका फिल्म होइनन्, ती फिल्म जस्ता मात्रै हुन् ।तपाईंले खेलेका, बनाएका फिल्मलाई फिल्म नै होइनन् भन्न सक्नुहुन्छ ?– मेरो फिल्मचाहिँ त्यतिन्जेलसम्म मात्रै राम्रा फिल्म हुन्, जब त्यहाँबाट बम्बैया सूत्र हटाइन्छ । बम्बैया शैलीबिना हलमा फिल्मै देखाइँदैनथ्यो । ‘वासुदेव’ फिल्म बनाउँदा मैले चाहेरै पनि धेरै कुरा त्यसमा प्रयोग गरेको थिइनँ । अहिलेको जस्तो अवस्था भए म धेरै कुरा राख्ने थिइनँ, जुन त्यस बेला राखेको थिएँ । नेपाली भाषामा बनेको पहिलो फिल्म ‘सत्य हरिश्चन्द’ नै हो, त्यसमा कुनै शंका छैन । त्यसले हामीलाई डोर्‍याएको सत्य हो । नेपालमा बनेको पहिलो फिल्म ‘आमा’ नै हो । ती फिल्म निश्चित उद्देश्यका लागि बनाइएका हुन् । नेपालमा ३ वटा फिल्म तत्कालीन सरकारले बनायो होला । तर, सरकारले नेपाली संस्कार र मौलिकता बोकेकै फिल्म बनाउने प्रयत्न गर्नुपर्थ्यो । नेपालीमा समृद्ध साहित्य थियो । साहित्यिक कृतिमाथि नै फिल्म बनेको भए पनि कति राम्रो हुन्थ्यो । तर, त्यो मार्ग अपनाउन सकिएन ।फिल्मको पर्दामा देखिन वा अभिनयमा छानिन तपाईंहरूको संघर्ष कस्तो हुन्थ्यो ?– त्यो हाम्रो संघर्षकै अवस्था थियो । त्यतिखेर हामी स्थापित थिएनौं । हरेक पटक फिल्म खेल्न अन्तर्वार्ता दिनुपर्थ्यो लाइन लागेर । र, पनि हामी फिल्ममा होमियौं । त्यतिञ्जेलसम्म मैले दार्जिलिङमा बनेको फिल्म खेलिसकेको थिएँ, प्रताप सुब्बासँग । कन्टेन्ट, अभिनय–शैली, स्टोरी टेलिङमा जति परिवर्तन आए, त्यससँगै थुप्रै सहायक परिवर्तन देखा परे– मुख्य रूपमा प्रविधिमा । तिनलाई मैले एउटा फिल्मकर्मी वा फिल्मको विद्यार्थीका रूपमा अभूतपूर्व ठानेको छु । र, त्यो परिवर्तन असाध्यै सार्थक छ ।ती दिनका चाखलाग्दा भोगाइ केही छन् ?– त्यसबेला बेला–बेला मात्रै फिल्मको सुटिङ हुन्थ्यो । सुटिङ गर्ने दिनको प्रतीक्षा हुन्थ्यो । सुटिङ उत्सव वा पर्वजस्तो लाग्थ्यो कलाकारलाई । र, पर्वजस्तै प्रतीक्षा रहन्थ्यो सुटिङ दिनको । सुटिङमा जानेलाई उत्सवको साक्षी हुन जाँदै छु भन्ने लाग्थ्यो । ती सेलिब्रेट गर्थे । जताततै सकारात्मक कुरा मात्रै देखिन्थ्यो । त्यो सकारात्मक सोच अचेल अलि कम देखिन्छ ।निर्देशकहरू कत्ति सक्षम थिए उतिबेला ?– केही निर्देशक निश्चित रूपमा आफ्नो काम जान्दथे । हीरासिंह खत्री आफैं निर्देशक मात्र नभएर सशक्त कलाकार पनि हुनुहुन्थ्यो, जो थिएटर ब्याक ग्राउन्डबाट आउनुभएको थियो । निर्देशक प्रकाश थापाबाट सिक्नुपर्ने पनि धेरै कुरा थिए । उहाँ कलाकारले अनुशासित भएर काम गरुन् भन्ने मान्यता राख्नुहुन्थ्यो, कामप्रतिको निष्ठा उहाँमा थियो । पछिसम्मै त्यही स्कुलिङबाट आएका निर्देशककै निरन्तरता रह्यो फिल्म क्षेत्रमा ।फिल्मलाई लिएर राजा महेन्द्र र वीरेन्द्र शाहसँग केही किस्सा, अनुभूति छन् तपाईंका ?– मैले फिल्म खेल्न दरखास्त दिएपछि निर्देशकले महेन्द्र राजालाई ‘फलानो नाम गरेको मान्छे सिनेमा खेल्न आएको छ, उसलाई खेलाउनुहुन्छ कि हुन्न ?’ भनेर सोध्नुभएको थियो रे ! जुन मलाई निकै पछि थाहा भयो, कसैले सुनाएपछि । वीरेन्द्र शाहले ‘चलचित्र उद्योगलाई दीर्घकालीन रूपमा विकास गर्ने दस्ताबेज तयार पार्नू’ भनेपछि म, चक्रबहादुर कार्कीहरूको समूहले फिल्म विकास गर्ने सूत्रमाथि केन्द्रित थेसिस लेखेर बुझाएका थियौं । त्यही थेसिसको एउटा च्याप्टर ‘नेपाल टेलिभिजन’ हो । थेसिसमा हामीले ‘नेपालमा टेलिभिजन पनि खुल्यो भने त्यसले सिनेमा उद्योगलाई धेरै सहयोग पुग्छ’ भनी लेखेका थियौं ।‘नायक’ भन्ने चिजको प्रचलित मान्यता भत्कियो भन्ने छ, यसमा तपाईंको विचार के छ ?– नायकत्वका पृथक–पृथक धार थिए । तपाईंले एउटा फिल्म हेर्नुभयो, त्यो हेरेर उठ्दा जो कलाकार तपाईंको हृदयको सबैभन्दा महत्त्वपूर्ण ठाउँमा बस्न सक्यो, त्यही नायक हो । जो कलाकारले मानिसको हृदयमा बस्ने सौभाग्य पाउँछन्, ती नायक हुन् ।प्रोटागोनिस्ट र एन्टागोनिस्टको थ्यौरीलाई कसरी बुझ्ने ?– यो पात्रात्मक परिचय हो । खलपात्रहरू पनि सिनेमामा नायक भएका छन् । जस्तो रविन हुडलाई के भन्ने ? इमेज सेल गर्ने कमर्सियल प्रडक्टलाई एक हिसाबले नायकत्व परिभाषित गर्नुपर्छ । बुझ्नुपर्ने कुरा के छ भने हृदयदेखि नै हेर्ने कुरा फिल्म हो । हलभित्र पसेपछि सबै मानिसले हृदयदेखि नै फिल्म हेर्छन्– राम्रो होस् या नराम्रो । तर, दर्शकले अट्याच्ट भएरै हेर्छन् । त्यसरी हेरेपछि मानिसको चेतन–अवचेतन मनले ती पात्रलाई आफ्नो छापका रूपमा राखिराख्छ । तपाईंको र तपाईंको मनको नायक फरक हुन सक्छ । प्रत्येक मान्छेको नायक फरक हुन्छ ।हाम्रो हिरोइजम फेसमा आएको परिवर्तनचाहिँ के त ? जस्तो ऊबेला राजेश हमाल थिए नायक, अहिले दयाहाङ राई छन् !– अहिले फेस होइन, अभिनयलाई प्राथमिकता दिइयो । तपाईं स्टार हुनुहोस् या महास्टार, अभिनय गर्ने भनेर गएपछि त्यो गर्नुपर्छ।‘नेपाली फिल्म मौलिक हुन सकेन, रचनात्मक हुन सकेन’ भन्ने बहस छ । तपाईंलाई के लाग्छ ?– पहिलेको तुलनामा हाम्रो फिल्म निकै मौलिक र रचनात्मक छ । पहिले त्यस्तो थिएन ।पहिले फिल्म बजारबाट निर्देशित हुन्थ्यो, अहिले निर्देशकले केही नयाँपन ल्याउन खोजेका हुन् ?– अहिले अभूतपूर्व परिवर्तन देखा परेको छ फिल्ममा– कथावाचन, कन्टेन्टमा । कथा भन्न छानिएको कथा र शैली अहिले महत्त्वपूर्ण छ । यसले मौलिकता पनि झल्काउँछ । टेक्स्टलाई पिक्चराइज गर्ने तरिका पनि बदलिएको छ । तर, पिक्चराइज गर्न निर्देशकहरूले अझ बढी मिहिनेत गर्नुपर्छ ।सूत्रबाट हामी प्रभावित भयौं, मौलिकता स्थापित गर्छु भनेर आएका फिल्म निर्माणकर्मी पनि किन त्यही ट्रेन्डमा छन् ?– जस्तो तपाईंले बम्बईको सूत्रलाई छाडिदिनुभयो र साउथ कोरियाको समात्नुभयो भने पनि एउटा सूत्र छाडेर अर्को समातेको त हो नि । मौलिक विषयवस्तुको छनोटले त्यसलाई अपनाउन बाध्य बनाइहाल्छ । मौलिक भन्नेबित्तिकै गाउँ, पहाड, भेडा, बाख्रा, चौर मात्रै होइन, त्यहाँको कथा चाहियो । मौलिकता भनेको माटोको सुगन्ध आउने र त्यो मुटु छुने हुनुपर्छ । माटोको सुगन्ध बोकेको कथा मुटु छुने गरी प्रस्तुत गरे त्यो नै मौलिक भइहाल्यो नि !स्टोरी टेलिङमा हामीले के परिवर्तन ल्यायौं ?– पहिले हरेक ५ कथापछि एउटा फाइट आउनैपर्थ्यो वा हरेक १० दृश्यपछि एउटा हास्य सिन आउनुपर्थ्यो । हरेक आधा घण्टामा एउटा भ्वाइलेन्ट सिन आउनुपर्थ्यो । त्यो स्थापित मान्यतालाई अहिले छाडिसकिएको छ । भनेपछि अहिले परिवर्तन आइसक्यो नि ! एउटा हिरो, एउटी हिरोइन, जो लभ गर्थे, एकअर्कासँग अनि तिनीहरूको सहयोगीका रूपमा त्यहाँ हँसाउने अरू २ पात्र पनि हुन्थे । यी फिल्ममा अनिवार्य थिए । त्यसलाई छाडेपछि स्थापित मान्यता मेटिएन र ?पछिल्लो पटक कुन फिल्म हेर्नुभयो, जसबाट तपाईं सन्तुष्ट हुनुभयो ?– मैले हेरेकामध्ये ‘ऊनको स्वीटर’ फिल्म ज्यादै मन पर्‍यो । म प्रायः आफ्नो सिक्वेन्स पत्ता लगाउन, त्यसको निर्माण पक्ष र विकास पक्ष हेर्न फिल्म हल जान्छु ।पछिल्लो समयको नेपाली फिल्म मेकिङबाट तपाईं खुसी हुनुहुन्छ ?– पहिलेको फिल्म बनाउने तरिका नै फरक थियो । यो फिल्म यहाँनेर सकिन्छ र यहाँबाट त्यहाँ गएर जोडिन्छ भन्ने उहिलेका निर्देशकले पहिल्यै निश्चित गरिसकेका हुन्थे । त्यसैले पहिलेका फिल्मकर्मीको होमवर्क राम्रो हुन्थ्यो । अहिलेका निर्माता–निर्देशकको शट डिभिजन होमवर्क राम्रो देखिँदैन ।एडिटरमाथि निर्भरता बढेको छ । एडिटरले गाँसिदिने हो र क्यामरापर्सनले खिचिदिने हो भने डाइरेक्टरको के काम ? अहिलेका डाइरेक्टर त्यसमा सचेत हुनुपर्छ । किनभने अहिले फिल्म धेरै बनिरहेका छन्, अझ राम्रो पनि बन्नुपर्छ । फिल्म कलेजहरूको पढाइ कसरी भइरहेको छ भन्ने पनि महत्त्वपूर्ण हुन्छ, जहाँबाट परिवर्तनको सुरुवात गरिनुपर्छ । जस्तो, क्लोजअप किन लिने, कुनै लङ शट किन भन्ने विषय लजिकल हुनुपर्छ । र, त्यहीअनुसार सट्स ब्रेकडाउनमा निर्देशकले अझ बढी गृहकार्य गर्नुपर्छ ।विश्व सिनेमाको आँखाबाट हेर्दा हामी कहाँ छौं ?– नेपाल सिनेमा बनाउने देश हो र त्यहाँ पनि केही राम्रा सिनेमा बनिरहेका छन् भन्ने कुरा विश्व सिनेमाले देख्यो । हाम्रो उपस्थिति विश्व सिनेमाले महसुस गरिसकेको छ ।"
फ्ल्यासब्याकमा नेपाली फिल्मको ६० वर्ष,"पूरातात्त्विक र आदिम चोक–डबलीहरूका मल्टिप्लेक्समा अजिब र तिलस्मी कथा सुनाइरहेका फिल्महरू वर्षौंदेखि भीडबीच घिस्रिरहेका छन्– परिचय र पहिचानको खोजीमा । सहरका चौरस्ता, गल्ली, मल र हलहरूमा आफ्नै समयका घटना, कथन वा विचारको सेटिङ बनाउने परिस्थितिका सन्दर्भ–कथा वाचन गरिरहेका छन् फिल्महरूले । दर्शकको रूचि र सामाजिक मनोविज्ञान निर्माण प्रक्रियाले फिल्मको पनि मूलधार निर्माण गरिरहेको हुन्छ । नेपाली फिल्मको मूलधार के हो ?यदि पुरानो परिभाषाझैं फिल्मलाई समाजको ऐना मान्ने हो भने यो पनि भन्न सकिन्छ– नेपाली समाज अहिले नोस्टाल्जिया मनोविज्ञानमा छ । जस्तो फिल्म हेरेर समाज रमाइरहेको छ, त्यस्तै मनोविज्ञानमा बाँचिरहेको छ । हिजो–आज प्रदर्शनमा आएका फिल्ममध्ये नोस्टाल्जिया मनोविज्ञानका फिल्ममा दर्शक बढी मग्न भएको तथ्यांक छ । समाज अहिले स्मृति जोगाउने प्रयत्न गर्दै छ, एउटा तप्का ‘राजा आऊ’ को राजनीतिक नारा चर्काउँदै छ र ‘पुरानै ठीक’ भन्ने कथामा बाँचिरहेको छ ।ब्लकबस्टर फिल्महरू ‘पूर्णबहादुरको सारंगी’ र ‘ऊनको स्विटर’ हेर्दा देखिन्छ– दर्शक नोस्टाल्जियामा मग्न–मग्न छ । गाउँबाट सहर पसेको मान्छे गाउँतिरै फर्किरहेको छ, फिल्ममार्फत । आर्थिक–सामाजिक रूपमा सहरमा उसले आफूलाई केन्द्रित त गरेको छ, तर गाउँ भुल्न सकेको छैन । गाउँका कुइनेटो, गोरेटो र सल्लाघारीमा तिनका यादहरू बाँचेका छन् । ती अब गाउँ फिर्न सक्दैनन् र फिल्मको गुलाबी–पर्दामा आफूलाई गाउँसँग जोडिरहनुमै आनन्द छ । कुलपूजा गर्न वर्षमा एकपटक ‘गाउँ जाऊँ’ भन्ने मनोविज्ञान सहरमा बाँचेको छ ।फिल्म निर्देशक मनोज पण्डितको विचारमा दर्शकले फिल्मलाई कुलपूजाकै तहमा ‘गाउँ–पूजा’ सम्झेका छन् । नेपाली फिल्मको अहिलेको मूलधार नै नोस्टाल्जिया हो भन्छन् पण्डित । ‘त्यसैले कलाकारलाई कोसेलीको भारी बोकाएर फिल्म गाउँ पस्दै छ, तर गाउँ–मनोविज्ञानको दोहन गरिरहेको छ फिल्मले, गाउँको अझै दोहन हुनेवाला छ,’ पण्डित भन्छन् ।नेपाली फिल्म युगको प्रारम्भ नै नेपाली समाजको मनोविज्ञान कस्तो बनाउने भन्ने सोचबाट भएको हो । राजा महेन्द्र शाहले प्रारम्भ गरेको पञ्चायती व्यवस्थाप्रति जनतालाई सकारात्मक बनाउन फिल्म निर्माणको आरम्भ भएबाट आज ६० वर्षमा आइपुग्दा नेपाली समाज आफ्नै मनोविज्ञानको फिल्म निर्माण गर्ने स्थानमा पुगेको छ ।इतिहासको असली साक्षी हुनुपर्ने हो– फिल्म । भनिन्छ, जसले सत्य र प्रेरणाको भाषा बोल्छ । तर, बितिगएका यी ६ दशकमा नेपाली फिल्मले कस्तो भाषा बोले ? नेपाली फिल्ममा के–कस्ता परिर्वतन आए ? युगहरू कसरी बदलिए ? प्रविधिको अभूतपूर्व फड्को कस्तो रह्यो ? नेपाली फिल्म–इतिहासको लेन्सबाट खिचिएको समयको त्यो चित्र कस्तो छ ? फिल्मको पार्श्वधुनमा तरंगित ध्वनि र दृश्य–चित्र कस्तो छ ? त्यो चम्किलो छ कि रङ खुइलिएर धमिलो बनेको छ ?बक्सअफिसमा फिल्म हिट छ । नेपाली फिल्म अर्ब–क्लबमा प्रवेश गर्दा हामी हौसिएकै छौं । तर, फिल्म प्रश्नचिह्नमाझ घेरिन्छ– के फिल्मको मूल्यांकन केवल बक्सअफिसको अंकगणितले हुन्छ ? फिल्मले समाजमा कस्तो मनोविज्ञान स्थापना गर्‍यो भन्ने कसीमा फिल्म–मूल्यांकन हुनुपर्ने हो भन्छन् समीक्षक । के अहिलेका ब्लकबस्टर फिल्मले समाजलाई सफलतातिर डोर्‍याइरहेका छन् ? बजारबाट निर्देशित फिल्म रचनात्मक र सिर्जनात्मक छन् ?२०८१ सालमा सर्वाधिक कमाउने फिल्म थियो– ‘पूर्णबहादुरको सारंगी’ । बक्सअफिस भन्छ– ‘पूर्णबहादुरको सारंगी’ ले ४६ करोड ८० लाख रुपैयाँ ग्रस कमाएको थियो र फिल्म–इतिहासमा ‘भव्य’ इतिहास रचेको थियो । निर्देशक नवीन चौहानका अनुसार, २०८२ मा रिलिज भएको र हलमा चलिरहेको ‘ऊनको स्विटर’ को हालसम्मको कमाइ १२ करोड छ ।तर, के चल्छ नेपाली फिल्ममा ? निर्देशक मनोज पण्डितका विचारमा हामी पूरै भुलभुलैयामा छौं र ‘पूर्णबहादुरको सांरगी’ को करोडको सफलता पछाडि कुदिरहने हो भने सांरगीको तारझैं रेटिनेछौं । भन्छन्, ‘हामीलाई यस्तै सफलताले अलमल्याएको छ । हाम्रा फिल्म क्राफ्ट बलियो भएकाले चलेका छैनन्, क्राफ्टभन्दा कन्टेक्स्ट अर्थात् समय र सान्दर्भिकता बढी हाबी भइरहेको छ । फिल्म चल्न कन्टेक्स्ट मिल्नुपर्ने हो भने यसले हामीलाई सिर्जनात्मक बनाउँदैन ।’हामी फिल्म त हेरिरहेकै छौं, तर फिल्ममा हामीलाई के चाहिन्छ ? असलमा हामी कथामा रमाइरहेका छौं कि व्यथामा ? ‘हामीलाई व्यथा मनपर्दो रहेछ र कथाका रूपमा व्यथा व्यक्त गरिरहेका छौं । फिल्म समस्या समाधान होइन, व्यथा मन्थनमा मग्न छ,’ पण्डित भन्छन् ।फिल्म ‘चल्नु’ र ‘सुन्दर’ बन्नु जमिन–आकाशजस्तै फरक विषय हो । ‘कन्टेन्ट’, ‘क्राफ्ट’ र ‘कन्टेक्स्ट’ मध्ये ‘कन्टेक्स्ट’ शक्तिशाली छ नेपाली फिल्ममा । ‘क्राफ्ट र कन्टेन्ट कमजोर भएका फिल्म पनि चलिरहेकै छन् किनभने तिनले सामाजिक मनोविज्ञानलाई छोएको छ । हामी यथास्थितमा बाँचिरहेका छौं । नेपाली फिल्म जड भयो, जडता ठूलो समस्या हो,’ पण्डितको बुझाइ छ, ‘कन्टेन्टमा परिकल्पनाको अभाव छ । समस्यामै बाँच्नुपर्छ भन्ने भाग्यवादमै कथावाचन गरिरहेका छौं, विचारविहीनकन्टेन्ट निर्माण गरिरहेका छौं ।’ कमेडी थियो– नेपाली फिल्मको स्विटर उन्ने रंगीचंगी धागो । अब मेलो–ड्रामामा रमाउँछौं । हाल समाजमा निरासा छ र निराशामा कमेडी चल्दैन । जीवनमा पीडा थपिएपछि दर्शक फिल्ममा पनि पीडा र दर्दै खोज्छ । पहिले हँसाए पुग्थ्यो, अब दर्शकको प्रतिनिधित्व गर्नु छ ।पहिले नाच–गान, एक्सन–फाइटबाट फिल्ममा प्रवेश गर्नेहरू हुन्थे । अहिलेचाहिँ थिएटरबाट आएका कलाकारले नै फिल्म चलाइदिइरहेका छन् र कथा ‘हिरो’ भएको छ । गुरुकुल, एक्टर स्टुडियो र मण्डला थिएटरले नेपाली फिल्म डोर्‍याएको छ– सुनील पोखरेल र अनुप बरालका शिक्षा–शैली नेपाली फिल्मको मूलधारमा छ ।अभिनयमा पोख्त, ज्ञान–सम्पन्न ‘जिनियस’ कलाकारहरू खगेन्द्र लामिछाने, विपिन कार्की, दयाहाङ राई, सौगात मल्ल, सरिता गिरी, मिरुना मगर, विजय बराल, प्रवीण खतिवडा, भोलाराज सापकोटा, दीपकराज गिरीदेखि जितु नेपालसम्म फिल्ममा छाइरहेका छन् । हिजो ‘अस्वीकृत’ झैं जनजाति अभिनेत्री आज फिल्ममा एकछत्र राज गरिरहेका छन्– मिरुना मगर हुन् वा जसिता गुरुङ वा अञ्जना बराइली वा पशुपति राई वा सिर्जना सुब्बा ।फिल्ममा ‘कथा’ हिरो हुन थालेसँगै पुरातात्त्विक लाग्ने ‘परम्परागत’ स्टाइलको हिरो–हिरोइनको मानकमा पनि बदलाब आएको छ । दर्शकले सिनेमामा जस्ता कथा खोज्न थाले, निर्देशकले ‘कथाले माग्ने’ पात्र खोजी गरे । फिल्म अब अनुहार–युग छोडेर कथा–युगमा विचरण गरिरहेको छ ।फिल्ममा विविधता छाएको छ, सायद पहिचान आन्दोलनको प्रभाव पनि हो । जनजाति–कथा फिल्मको ‘मूल’ भएर आउनु सुखद्, सानदार र ‘सुन्दर’ विषय हुँदै हो । ‘तर, अब फिल्ममा आउने नयाँ लस्कर टक्क रोकिएको छ,’ मनोज भन्छन्, ‘नयाँ सोचको पुस्ता तयार भएकै छैन ।’मनोजको बुझाइमा फिल्म अब अभिनयको मूलमर्मबाट चाहिँ बाहिर निस्किएको छ । अभिनय देखिने होइन, पर्दामा महसुस हुने विषय हो र कथा ‘हिरो’ भएसँगै त्यो ‘फेस भ्यालु’ मा बढी केन्द्रित हुन थालेको छ । ‘अभिनय र फिल्म लेखनमा क्राइसिस छायो । यो कमजोरीले फिल्म नै धरायसी हुने बिन्दुमा छ । यो किन भयो भने साहित्यमा ध्यान गएन । साहित्य र फिल्मको साइनो कमजोर भयो । साहित्य पढेर फिल्म लेखनमा आउने मान्छेहरू भएनन् । नेपाली फिल्ममा लेखक हराएको र लेखक खोजी भइरहेको समय हो । लेखकको अभावमा फिल्म मर्दै छ,’ मनोज भन्छन् ।हिरोइजमसाहित्यमा हिरोको परिभाषा छ– धीरललित, धीरप्रशान्त, धीरोदात्त, धीरोद्धत, जो अविजित, असल, चरित्रवान्, सत्यवादी, बलवान्, ज्ञानी हुन्छन् । नेपाली फिल्मको ‘हिरो’ अर्थात् प्रोटागोनिस्ट यही परिभाषाभित्र थिए, जसवरिपरि फिल्म घुम्थ्यो एक समय । नायकहरू मारधाड, आइटम गीत, नीलो आकाशमुनिको डाँडामा डान्स, आँसु, हाँसो र प्रेमकथामै रमाउँथे । तर, अब कथाको प्रमुख पात्रको अवधारणा फेरिँदै छ ।फिल्म निर्देशक अनुप बरालको विचारमा ‘हिरो’ र ‘नायक’ अलग हुन् । ‘नायकभित्र हिरोको गुण हुन सक्छ र नहुन पनि । नेपाली फिल्ममा थुप्रै अभियन्ता जन्मिए, नायकहरू भए,’ अनुप भन्छन्, ‘यद्यपि नायकको सिनेमायी प्रस्तुति सबल देखिएनन् ।’ राजेश हमालको ‘हिरोइजम’ भत्काउन जुन नयाँ अनुहार ल्याइयो, अब तिनै कलाकारमा हामी हिरोइजम खोज्दैछौं/खोजिरहेकै छौं । ‘हिरोइजम पात्रमा खोजिनुपर्ने थियो । पात्र हिरो हुनुपर्ने, कलाकारको अनुहार हिरो भयो,’ मनोज भन्छन् ।नेपाली फिल्मको मूलधार र ‘हिरो’ भित्र के–के अटाउँछ ? कथाहरूमा बीपी कोइराला, भवानी भिक्षुहरूले मधेशलाई मूलधारमा ल्याएकै थिए तर फिल्ममा मधेश र मधेशी अनुहार अटाएन । ती अटाए– कपाल काट्ने हजाम, जुत्ता सिलाउने मोची, पान बेच्ने पान पसलेका भूमिकामा ।तर, एक दशकयता मधेश र मधेशी पात्रको अनुहार फिल्ममा भित्रिएकोमा खुसी छन् ‘चलचित्र समीक्षक समाज’ का उपाध्यक्ष अनिल यादव, जसले ‘नेपाली फिल्ममा मधेशी पात्रको चरित्र–चित्रण’ विषयमा स्नातकोत्तर तहको थेसिस पनि गरेका थिए । अब नाजिर हुसेन, रवीन्द्र झा, कामेश्वर चौरासिया, प्रमोद अग्रहरीहरू फिल्ममा बलियो बन्दै छन् । अनिल यादव भन्छन्, ‘यो पर्याप्त त होइन यद्यपि, सुखद हो । फिल्ममा मधेश भित्रिएजस्तो लागे पनि अधिकांशको ध्येय मधेशी पात्रलाई होच्याएर, उडाएर हास्य बेच्ने नियत देखिन्छ । फिल्ममा मधेसी पात्रको चरित्र–चित्रण समग्रमा त्रुटिपूर्ण र विभेदकारी पनि छ, अब त परिवर्तन हुनैपर्छ ।’मधेशको यथार्थ धरातलमा उभिएर हालै रिलिज भएका दीपक रौनियारको ‘राजागन्ज’, दीपेन्द्र गौचनको ‘केटी हराएको सूचना’ ले मधेसी मूलका पात्र पनि ‘हिरो’ हुन्छन् भन्ने भाष्य बलियो बनाएको छ । ‘यी फिल्ममा मधेश र मधेशी पात्रलाई हेरेर तपाईं हाँस्न होइन, गम्भीर चिन्तनमा सामेल हुनुहुन्छ । यो हिरोमाथिको परिवर्तनको संकेत हो कि ?,’ अनिल भन्छन् ।भिडियो टु मल्टिस्क्रिननेपाली फिल्मको सबैभन्दा ठूलो बदलाब के हो ? श्यामश्वेत दिनहरूदेखि रंगीन र चमक–धमकपूर्ण मल्टिस्क्रिन समयसम्मका साक्षी नीर शाहको एउटै अनुभव–अनुभूतिले यो बदलाबको ठूलो क्यानभास–कथा सुनाउन सक्छ । त्यो बदलाब सम्भवतः प्रविधि हो । भिडियो–सिंगल थिएटर हुँदै हामी मल्टिस्क्रिनसम्म पुगेका छौं । ‘सिनेमा मेकिङ’ को गतिशीलता देखेका नीर समयको किनारामा बसेर विस्मित–विस्मित छन्, तिलमिलाएका छन् ।२०२४ सालको ‘परिवर्तन’ देखि २०८२ मा निर्माण भइरहेको ‘हर्ष’ सम्मलाई हर्षित भएर नियालिरहेका नीर नेपाली फिल्म–परिर्वतनको गम्भीर साक्षी बसेका छन् । एउटा गाई–गोठमा गाईको ‘बाँ’ छल्दै ‘परिर्वतन’ को आवाज डबिङ गरेको ५८ वर्षपछि उनले नेपालकै अत्याधुनिक स्टुडियोमा ‘हर्ष’ डबिङ गरे, केही दिनअघि मात्रै । र, बूढानीलकण्ठ, इटालीटारको घर पसेपछि पुराना दिनका गल्लीहरूतिर विचरण गरे ।‘परिवर्तन’ सुटिङताका गाउँको दृश्य चाहिए फिल्म–युनिट बूढानीलकण्ठ आउँथे । नीरसँग हामी अहिले जुन लोकेसनमा अन्तर्वार्ता गरिरहेका छौं, ‘परिर्वतन’ को सुटिङ यहीँ भएको थियो । ‘पहिले त्यसरी डबिङ गरिन्थ्यो, आज डबिङ–स्टुडियो नेपालमा सयौंको संख्यामा छन्,’ नीर ती दिन र यी दिनमाथि घोत्लिन्छन्, ‘यही सुटिङ–स्मृति नै नेपाली फिल्मको खास बदलाव–कथा भन्न पर्याप्त हुँदैन र ?’ त्यो एनलग युग, रक एन्ड रोल र फास्ट–फर्वाड र अनि यो डिजिटल युग !यी सबैले नीर ‘एकबारकै जुनीमा के–के देखियो ? के–के भोगियो’ भन्ने अनुभूतिले घेरिन्छन् । ‘परिर्वतनदेखि हर्षसम्मको डबिङ–यात्राको प्राविधिक परिवर्तन अभूतपूर्व नै रह्यो,’ नीर यादहरूमा तैरिन्छन् । रिल, नेगेटिभ धुने ल्याब, प्राविधिक, गोठ र पात्रहरू...! सबै–सबै नीरको मस्तिष्क–तरंगमा ओहोरदोहोर गरिबस्छन् । ‘हरेक युगको प्राविधिक परिवर्तनसँगै आएका सहायक परिवर्तनले सिने–इतिहास सुनाइरहेका छन्,’ नीर भन्छन् ।नीरका दिनहरूमा न कोहीसँग क्यामेरा थियो, न सम्पादन कक्ष, न प्रिन्ट ल्याब ! बडो दुःखका ती दिनहरूमा जे थियो, सरकारसँग थियो । नेपालमा फिल्म देखाउन त राणाकालदेखि नै प्रारम्भ भएको थियो, तर फिल्म–उद्योग बनाउने प्रयत्नचाहिँ २०२८ सालको पञ्चायती व्यवस्थामा मात्रै भयो (नेपाली फिल्म उद्योग बनिसक्यो कि छैन ? बहस छँदै छ) । २०२८ सालको त्यो पञ्चायती–क्रान्ति थियो– सञ्चार योजना ! त्यस योजनाअन्तर्गत स्थापना भएको थियो– शाही नेपाल चलचित्र संस्थान, जसको पवित्र लक्ष्य थियो– फिल्म विकास । संस्थान २२ वर्ष अनवरत चल्यो, केही फिल्म–वृत्तचित्र निर्माण भए । तर, २०५० भदौमा निजीकरण गरियो ।राज्यले फिल्म निर्माण गरिरहेका ती दिनमा शाही नेपाल चलचित्र संस्थान, बालाजुको नीर–स्मृति यस्तो छ– संस्थानमा साताको सातै दिन सैयौं मानिस आउँथे– रिल किन्न, फिल्मको इन्डोर र आउटडोर सुटिङ गर्न, डबिङ गर्न, सम्पादन गर्न, प्रिभ्यु हेर्न, सेन्सर–मिक्सिङ गर्न, ल्याबमा सिनेमा प्रोसेसिङ, कलर एनालाइसिस, प्रिन्टिङ गर्न...। ‘खासमा त्यो मन्दिर थियो फिल्मको । तर, अब छैन,’ चलचित्र विकास बोर्ड स्थापनाको २५ औं वार्षिक उत्सव (रजत महोत्सव) को पूर्वसन्ध्यामा नीरको प्रश्न छ, ‘चलचित्र संस्थान किन बेचेको ? र, चलचित्र बोर्ड किन खोलेको ? त्यसको जवाफ सरकारसँग छैन ।’युगदेखि युगसम्म‘सत्य हरिश्चन्द्र’ र ‘आमा’ कुन पहिलो ? विवाद र उल्झनमा छ– नेपाली फिल्म । नेपाली भाषामा नेपालमै २०२१ सालदेखि फिल्म निर्माण सुरु भयो । राष्ट्रिय निर्देशन मन्त्रालयले थालेको ‘आमा’ निर्माण ०२२ मा सकियो । तर, नेपालबाहिर २००८ सालमै भारत (कलकत्ता) मा ‘सत्य हरिश्चन्द्र’ बनिसकेको थियो । निर्देशक थिए– डी.बी. परियार । इतिहास भन्छ– यसको कथा–पटकथा– गीत–संवाद परियारकै थियो ।फिल्मको लागत थियो– भारु. १ लाख ३ हजार, जसमा परियारको २५ हजार लगानी थियो । २००७ कात्तिकमा कलकत्ता, बालीगन्जको रूपश्री स्टुडियोमा फिल्म छायांकन थालिएको थियो । ‘सत्य हरिश्चन्द्र’ काठमाडौंको ‘जय नेपाल चित्रघर’ मा प्रदर्शन पनि भएको थियो (अनुभव अजित, नेपाली चलचित्रको आरम्भ) । ‘दुवै फिल्मलाई प्रारम्भ मान्नुपर्छ । आजसम्मको पहिलो र दोस्रोको बहस अब हट्नुपर्छ,’ मनोज पण्डित भन्छन् । महेन्द्र शाहले प्रोपोगान्डाकै रूपमा सही, समाज–चेतनामा आफू सामेल हुनुपर्छ सोचेर फिल्ममा चासो देखाए, जुन सुखद प्रारम्भिक युग थियो, चलचित्र संस्थान बन्नु अर्को युग ।त्यसपछिको युग हो– बम्बई टु काठमान्डु ! बम्बईतिर बरालिइरहेका ‘जिनियस’ फिल्ममेकरहरू नेपालमै फिरे र फिल्म निर्माणमा होमिए ।अब प्रजातन्त्र र उदारीकरणको युग सुरु भयो– २०४६ पछि, जसलाई ‘भीसीआर–युग’ भनौं । भीसीआरमा बम्बइया फिल्म हेर्नु, नेपालमा पुनरुत्पादन गर्नु त्यो युगको प्रमुख विषेशता रह्यो । त्यस कालखण्डमा एक्सन–ड्रामा फिल्म प्रधान बने– राजेश हमालजस्ता ‘हिरो’ हरूले पर्दामा ‘भिलेन’ सँग ‘फाइट’ खेलिरहे । भीसीआरपछि भीसीडी/डीभीडी युग सुरु भयो, जुन बेला गणतन्त्रको बीज रोपिँदै थियो, हामीलाई सबैभन्दा बढी प्रभाव यो युगले पार्‍यो । भीसीआर– पुनरुत्पादन र बम्बई–कपीविरुद्ध सचेत भीसीडी–डीभीडी पुस्ताले ‘बम्बइया–शैली’ र प्रभावबाट विस्तारै आफूलाई अलग्यायो ।त्यसपछिको युग हो– ओटीटी अर्थात् डिजिटल, जहाँ हामी बाँचिरहेका छौं । भीसीआरबाट डीभीडी युगमा प्रवेशपछिको ब्लकबस्टर फिल्म हो– ‘लुट’ । ‘दासढुंगा’, ‘लक्ष्य’ हरू त्यसअघि पनि बनेकै थिए, तर ‘लुट’ ले ट्रेन्ड–सेट गर्‍यो । बम्बई विचारलाई विस्थापित गर्दै नेपालमा हलिउड विचार स्थापित भयो– ‘लुट’ पछि ।र, नेपाली फिल्ममा बम्बई फ्लप, हलिउड हिट भयो । ‘फिल्मी सचेतना त देखियो, तर सामाजिक ज्ञान–विकास यो ओटीटी युगमा हुन सकेन । ओटीटी प्रविधि मात्रै होइन, मनोविज्ञान पनि हो,’ मनोज भन्छन् । तर, नवीन सुब्बा, छिरिङरितार शेर्पा, मीन भामहरूको अभियानले हामीलाई ‘ग्लोबल–ब्लर्ड’ मा प्रवेश भने गराइरहेकै थियो, जसले नेपाली मौलिक दृश्य भाषाका फिल्म निर्माण गरे, जो फिल्मलाई समाजसँग जोड्नुपर्छ, मान्छेहरूसँग बृहत्तर संवाद गर्नुपर्छ र विश्वसिनेमामा नेपाली फिल्मको पहिचान निर्माण हुनुपर्छ भन्ने वकालत र विमर्श गरिरहेका छन् ।‘०४६ को जनआन्दोलनपछि फिल्म बन्ने संख्या ह्वात्तै बढ्यो र हामीलाई बम्बईया नक्कलको आरोप पनि त्यही अवधिमा लाग्यो,’ फिल्म समीक्षक अनुप सुवेदी भन्छन्, ‘फिल्म युगलाई गणतन्त्रअघि र पछि भनेर छुट्याउनुपर्छ । गणतन्त्रपछिको युगको सुरुवात ‘लुट’ फिल्म हो । त्यसपछि नै फिल्ममा मौलिकता आयो र डिजिटल प्रविधि पनि यसैबेला सुरु भयो ।’‘मौलिकता’–विमर्श चलिरहँदा फिल्मको मौलिकतामाथि ‘शाम्बला’ निर्देशक मीन भामको विचार फरक छ, ‘हामीकहाँ गाउँको सेटिङमा फिल्म खिचे त्यो मौलिक हुन्छ भनिन्छ, तर थ्री–डी फिल्म पनि मौलिक हुन सक्छ, नदेखिने कुरा पो मौलिक ।’ जहिल्यै फिल्मको रचनात्मकतामाथि विमर्श गरिरहन्छन्, निर्देशक नवीन सुब्बा । भनेका थिए, ‘बजारमा मात्रै निर्भर भए फिल्मले रचनात्मकता मात्रै गुमाउँदैन, भएको बजार पनि गुमाउनेछ । बजारले ‘कमोडिटी’ माग्छ, तर फिल्म कमोडिटी होइन ।’सम्भवतः मान्छेको ओजपूर्ण भाषा–आविष्कार हो– फिल्म, जसले ज्ञान र चेतनाको उच्च–तहमा आफूलाई उभ्याउँछ । अब ६० वर्षे नेपाली फिल्मले सिर्जनात्मक रूपमा आफूलाई परिपक्व प्रमाणित गर्नुपर्ने छ । विश्व मञ्चमा नेपाली फिल्मको खास ‘नेपालीत्व’ प्रदर्शन गर्नु छ । थुप्रै–थुप्रै नवीन सुब्बाहरू, थुप्रै–थुप्रै मीन भामहरू नेपाली फिल्म लिएर देशावर पुग्नुपर्नेछ । त्यसका निम्ति स्तरीय स्वादमा बानी परेका थुप्रै–थुप्रै दर्शक हुनु पनि अपरिहार्य छ ।‘पहिलेका फिल्मजस्ता मात्रै हुन्, अहिलेका पुस्ताले साँच्चैका फिल्म बनाइरहेको छ’नीर शाह, फिल्म निर्देशक/कलाकारनेपाली फिल्मको ६० वर्षे यात्रामा अभिनयमा के परिवर्तन आयो ?– विश्व सिनेमामा अभूतपूर्व परिवर्तन देखिएको छ । सिनेकर्मीहरू नाटक खेलेर आएका कलाकारमा सिनेमा खेलेका कलाकारको जस्तो गुण हुँदैन भन्थे । तर अंग्रेजी थिएटर अभिनयकर्मीको हलिउड प्रवेश भएपछि हलिउड सिनेमाको स्तरै कहाँ पुग्यो कहाँ ? भारतको कुरा गरौं, भारतीय सिनेमाका जन्मदाता दादासाहेब फाल्के आफैं स्टेज कलाकार हुन् । थिएटरका कलाकारले अभिनयको बेसिक व्याकरण बुझेका हुन्छन् । अभिनयको व्याकरण बुझेका मानिसको प्रवेश बिस्तारै बिस्तारै नेपाली चलचित्र क्षेत्रमा पनि बढ्दै गयो, त्यसले अभिनयको व्याकरणलाई पनि परिवर्तन गर्‍यो र अभिनय नै पुनर्भाषित भयो । र, अभिनयको परिभाषा नै बिस्तारै बदलियो । त्यसले अभिनयको ‘प्याटर्न’ बदलियो ।पहिले ‘थिएटरका कलाकारले फिल्ममा कामै गर्नु हुन्न’ भन्ने मान्यता वा बुझाइ थियो । अहिले फिल्ममा थिएटरकै कलाकारको लस्कर छ । यो व्यापक परिवर्तनलाई कसरी हेर्नुभएको छ ?– सुरुदेखि नै त्यही हुनुपर्थ्यो । म थिएटरबाटै आएको कलाकार हुँ । मसँगै थिएटरमा खेलेका अरू कलाकार साथीहरू अझै अभिनय गरिरहनुभएकै छ । ऊबेला महिला कलाकार खासै पाइँदैनथे । नृत्य गर्ने महिला, त्यसमाथि नाटक पनि गर्नेलाई फिल्ममा अलि बढी सुगम भयो, नभेटिने भएर । हामी हिरो भएर प्रवेश गर्न पाएनौं, त्यसका पछाडि थुप्रै कारण थिए होला । एउटा कारण चाहिँ हाम्रो पृष्ठभूमि नाटक भएकाले हुन सक्छ । हाम्रो ‘बिगिनिङ’ नै गलत छ फिल्मको । बिगिनिङ गलत भएकैले हाम्रो फिल्ममा भारतको बम्बैया शैली आयो । अहिले बनेका फिल्म हुन्, पहिला बनेका फिल्म होइनन्, ती फिल्म जस्ता मात्रै हुन् ।तपाईंले खेलेका, बनाएका फिल्मलाई फिल्म नै होइनन् भन्न सक्नुहुन्छ ?– मेरो फिल्मचाहिँ त्यतिन्जेलसम्म मात्रै राम्रा फिल्म हुन्, जब त्यहाँबाट बम्बैया सूत्र हटाइन्छ । बम्बैया शैलीबिना हलमा फिल्मै देखाइँदैनथ्यो । ‘वासुदेव’ फिल्म बनाउँदा मैले चाहेरै पनि धेरै कुरा त्यसमा प्रयोग गरेको थिइनँ । अहिलेको जस्तो अवस्था भए म धेरै कुरा राख्ने थिइनँ, जुन त्यस बेला राखेको थिएँ । नेपाली भाषामा बनेको पहिलो फिल्म ‘सत्य हरिश्चन्द’ नै हो, त्यसमा कुनै शंका छैन । त्यसले हामीलाई डोर्‍याएको सत्य हो । नेपालमा बनेको पहिलो फिल्म ‘आमा’ नै हो । ती फिल्म निश्चित उद्देश्यका लागि बनाइएका हुन् । नेपालमा ३ वटा फिल्म तत्कालीन सरकारले बनायो होला । तर, सरकारले नेपाली संस्कार र मौलिकता बोकेकै फिल्म बनाउने प्रयत्न गर्नुपर्थ्यो । नेपालीमा समृद्ध साहित्य थियो । साहित्यिक कृतिमाथि नै फिल्म बनेको भए पनि कति राम्रो हुन्थ्यो । तर, त्यो मार्ग अपनाउन सकिएन ।फिल्मको पर्दामा देखिन वा अभिनयमा छानिन तपाईंहरूको संघर्ष कस्तो हुन्थ्यो ?– त्यो हाम्रो संघर्षकै अवस्था थियो । त्यतिखेर हामी स्थापित थिएनौं । हरेक पटक फिल्म खेल्न अन्तर्वार्ता दिनुपर्थ्यो लाइन लागेर । र, पनि हामी फिल्ममा होमियौं । त्यतिञ्जेलसम्म मैले दार्जिलिङमा बनेको फिल्म खेलिसकेको थिएँ, प्रताप सुब्बासँग । कन्टेन्ट, अभिनय–शैली, स्टोरी टेलिङमा जति परिवर्तन आए, त्यससँगै थुप्रै सहायक परिवर्तन देखा परे– मुख्य रूपमा प्रविधिमा । तिनलाई मैले एउटा फिल्मकर्मी वा फिल्मको विद्यार्थीका रूपमा अभूतपूर्व ठानेको छु । र, त्यो परिवर्तन असाध्यै सार्थक छ ।ती दिनका चाखलाग्दा भोगाइ केही छन् ?– त्यसबेला बेला–बेला मात्रै फिल्मको सुटिङ हुन्थ्यो । सुटिङ गर्ने दिनको प्रतीक्षा हुन्थ्यो । सुटिङ उत्सव वा पर्वजस्तो लाग्थ्यो कलाकारलाई । र, पर्वजस्तै प्रतीक्षा रहन्थ्यो सुटिङ दिनको । सुटिङमा जानेलाई उत्सवको साक्षी हुन जाँदै छु भन्ने लाग्थ्यो । ती सेलिब्रेट गर्थे । जताततै सकारात्मक कुरा मात्रै देखिन्थ्यो । त्यो सकारात्मक सोच अचेल अलि कम देखिन्छ ।निर्देशकहरू कत्ति सक्षम थिए उतिबेला ?– केही निर्देशक निश्चित रूपमा आफ्नो काम जान्दथे । हीरासिंह खत्री आफैं निर्देशक मात्र नभएर सशक्त कलाकार पनि हुनुहुन्थ्यो, जो थिएटर ब्याक ग्राउन्डबाट आउनुभएको थियो । निर्देशक प्रकाश थापाबाट सिक्नुपर्ने पनि धेरै कुरा थिए । उहाँ कलाकारले अनुशासित भएर काम गरुन् भन्ने मान्यता राख्नुहुन्थ्यो, कामप्रतिको निष्ठा उहाँमा थियो । पछिसम्मै त्यही स्कुलिङबाट आएका निर्देशककै निरन्तरता रह्यो फिल्म क्षेत्रमा ।फिल्मलाई लिएर राजा महेन्द्र र वीरेन्द्र शाहसँग केही किस्सा, अनुभूति छन् तपाईंका ?– मैले फिल्म खेल्न दरखास्त दिएपछि निर्देशकले महेन्द्र राजालाई ‘फलानो नाम गरेको मान्छे सिनेमा खेल्न आएको छ, उसलाई खेलाउनुहुन्छ कि हुन्न ?’ भनेर सोध्नुभएको थियो रे ! जुन मलाई निकै पछि थाहा भयो, कसैले सुनाएपछि । वीरेन्द्र शाहले ‘चलचित्र उद्योगलाई दीर्घकालीन रूपमा विकास गर्ने दस्ताबेज तयार पार्नू’ भनेपछि म, चक्रबहादुर कार्कीहरूको समूहले फिल्म विकास गर्ने सूत्रमाथि केन्द्रित थेसिस लेखेर बुझाएका थियौं । त्यही थेसिसको एउटा च्याप्टर ‘नेपाल टेलिभिजन’ हो । थेसिसमा हामीले ‘नेपालमा टेलिभिजन पनि खुल्यो भने त्यसले सिनेमा उद्योगलाई धेरै सहयोग पुग्छ’ भनी लेखेका थियौं ।‘नायक’ भन्ने चिजको प्रचलित मान्यता भत्कियो भन्ने छ, यसमा तपाईंको विचार के छ ?– नायकत्वका पृथक–पृथक धार थिए । तपाईंले एउटा फिल्म हेर्नुभयो, त्यो हेरेर उठ्दा जो कलाकार तपाईंको हृदयको सबैभन्दा महत्त्वपूर्ण ठाउँमा बस्न सक्यो, त्यही नायक हो । जो कलाकारले मानिसको हृदयमा बस्ने सौभाग्य पाउँछन्, ती नायक हुन् ।प्रोटागोनिस्ट र एन्टागोनिस्टको थ्यौरीलाई कसरी बुझ्ने ?– यो पात्रात्मक परिचय हो । खलपात्रहरू पनि सिनेमामा नायक भएका छन् । जस्तो रविन हुडलाई के भन्ने ? इमेज सेल गर्ने कमर्सियल प्रडक्टलाई एक हिसाबले नायकत्व परिभाषित गर्नुपर्छ । बुझ्नुपर्ने कुरा के छ भने हृदयदेखि नै हेर्ने कुरा फिल्म हो । हलभित्र पसेपछि सबै मानिसले हृदयदेखि नै फिल्म हेर्छन्– राम्रो होस् या नराम्रो । तर, दर्शकले अट्याच्ट भएरै हेर्छन् । त्यसरी हेरेपछि मानिसको चेतन–अवचेतन मनले ती पात्रलाई आफ्नो छापका रूपमा राखिराख्छ । तपाईंको र तपाईंको मनको नायक फरक हुन सक्छ । प्रत्येक मान्छेको नायक फरक हुन्छ ।हाम्रो हिरोइजम फेसमा आएको परिवर्तनचाहिँ के त ? जस्तो ऊबेला राजेश हमाल थिए नायक, अहिले दयाहाङ राई छन् !– अहिले फेस होइन, अभिनयलाई प्राथमिकता दिइयो । तपाईं स्टार हुनुहोस् या महास्टार, अभिनय गर्ने भनेर गएपछि त्यो गर्नुपर्छ।‘नेपाली फिल्म मौलिक हुन सकेन, रचनात्मक हुन सकेन’ भन्ने बहस छ । तपाईंलाई के लाग्छ ?– पहिलेको तुलनामा हाम्रो फिल्म निकै मौलिक र रचनात्मक छ । पहिले त्यस्तो थिएन ।पहिले फिल्म बजारबाट निर्देशित हुन्थ्यो, अहिले निर्देशकले केही नयाँपन ल्याउन खोजेका हुन् ?– अहिले अभूतपूर्व परिवर्तन देखा परेको छ फिल्ममा– कथावाचन, कन्टेन्टमा । कथा भन्न छानिएको कथा र शैली अहिले महत्त्वपूर्ण छ । यसले मौलिकता पनि झल्काउँछ । टेक्स्टलाई पिक्चराइज गर्ने तरिका पनि बदलिएको छ । तर, पिक्चराइज गर्न निर्देशकहरूले अझ बढी मिहिनेत गर्नुपर्छ ।सूत्रबाट हामी प्रभावित भयौं, मौलिकता स्थापित गर्छु भनेर आएका फिल्म निर्माणकर्मी पनि किन त्यही ट्रेन्डमा छन् ?– जस्तो तपाईंले बम्बईको सूत्रलाई छाडिदिनुभयो र साउथ कोरियाको समात्नुभयो भने पनि एउटा सूत्र छाडेर अर्को समातेको त हो नि । मौलिक विषयवस्तुको छनोटले त्यसलाई अपनाउन बाध्य बनाइहाल्छ । मौलिक भन्नेबित्तिकै गाउँ, पहाड, भेडा, बाख्रा, चौर मात्रै होइन, त्यहाँको कथा चाहियो । मौलिकता भनेको माटोको सुगन्ध आउने र त्यो मुटु छुने हुनुपर्छ । माटोको सुगन्ध बोकेको कथा मुटु छुने गरी प्रस्तुत गरे त्यो नै मौलिक भइहाल्यो नि !स्टोरी टेलिङमा हामीले के परिवर्तन ल्यायौं ?– पहिले हरेक ५ कथापछि एउटा फाइट आउनैपर्थ्यो वा हरेक १० दृश्यपछि एउटा हास्य सिन आउनुपर्थ्यो । हरेक आधा घण्टामा एउटा भ्वाइलेन्ट सिन आउनुपर्थ्यो । त्यो स्थापित मान्यतालाई अहिले छाडिसकिएको छ । भनेपछि अहिले परिवर्तन आइसक्यो नि ! एउटा हिरो, एउटी हिरोइन, जो लभ गर्थे, एकअर्कासँग अनि तिनीहरूको सहयोगीका रूपमा त्यहाँ हँसाउने अरू २ पात्र पनि हुन्थे । यी फिल्ममा अनिवार्य थिए । त्यसलाई छाडेपछि स्थापित मान्यता मेटिएन र ?पछिल्लो पटक कुन फिल्म हेर्नुभयो, जसबाट तपाईं सन्तुष्ट हुनुभयो ?– मैले हेरेकामध्ये ‘ऊनको स्वीटर’ फिल्म ज्यादै मन पर्‍यो । म प्रायः आफ्नो सिक्वेन्स पत्ता लगाउन, त्यसको निर्माण पक्ष र विकास पक्ष हेर्न फिल्म हल जान्छु ।पछिल्लो समयको नेपाली फिल्म मेकिङबाट तपाईं खुसी हुनुहुन्छ ?– पहिलेको फिल्म बनाउने तरिका नै फरक थियो । यो फिल्म यहाँनेर सकिन्छ र यहाँबाट त्यहाँ गएर जोडिन्छ भन्ने उहिलेका निर्देशकले पहिल्यै निश्चित गरिसकेका हुन्थे । त्यसैले पहिलेका फिल्मकर्मीको होमवर्क राम्रो हुन्थ्यो । अहिलेका निर्माता–निर्देशकको शट डिभिजन होमवर्क राम्रो देखिँदैन । एडिटरमाथि निर्भरता बढेको छ । एडिटरले गाँसिदिने हो र क्यामरापर्सनले खिचिदिने हो भने डाइरेक्टरको के काम ? अहिलेका डाइरेक्टर त्यसमा सचेत हुनुपर्छ । किनभने अहिले फिल्म धेरै बनिरहेका छन्, अझ राम्रो पनि बन्नुपर्छ । फिल्म कलेजहरूको पढाइ कसरी भइरहेको छ भन्ने पनि महत्त्वपूर्ण हुन्छ, जहाँबाट परिवर्तनको सुरुवात गरिनुपर्छ । जस्तो, क्लोजअप किन लिने, कुनै लङ शट किन भन्ने विषय लजिकल हुनुपर्छ । र, त्यहीअनुसार सट्स ब्रेकडाउनमा निर्देशकले अझ बढी गृहकार्य गर्नुपर्छ ।विश्व सिनेमाको आँखाबाट हेर्दा हामी कहाँ छौं ?– नेपाल सिनेमा बनाउने देश हो र त्यहाँ पनि केही राम्रा सिनेमा बनिरहेका छन् भन्ने कुरा विश्व सिनेमाले देख्यो । हाम्रो उपस्थिति विश्व सिनेमाले महसुस गरिसकेको छ ।"
"डिब्बामा होइन, डेटामा बग्दै फिल्म","काठमाडौंका दुई महँगा सिनेमा घर (जय नेपाल र कुमारी) हाम्रा लागि हलिउड फिल्म हेर्ने निर्विकल्प जक्सन थिए । यो हो– करिब दुई दशकअघिको कुरा । पछिपछि त्यहाँ बलिउड फिल्म पनि लाग्न थाले ।सन् २००८ तिर हठात् केही कुरा फेरिए । सहरमा त्यस वर्ष एकाएक दुई नेपाली फिल्म आएका थिए– भूषण दाहालको ‘कागबेनी’ र आलोक नेम्वाङको ‘सानो संसार’ । कथावस्तु र प्रस्तुतिका हिसाबले ती फिल्मले उतिबेला केही न केही क्रमभंग गरेकै थिए । त्यसबेला प्रस्टसँग मैले पहिलो पटक नेपाली फिल्म रुचाएको थिएँ ।बलिउड फिल्म नछुटाउनु, सक्दो दोहोर्‍याएरै हेर्नु, मौका आइहाले तेहेर्‍याएरै पनि हेरिरहनु एसएलसी नसक्दैदेखिको मेरो रुटिनजस्तो थियो । एकसाथ कैयौं पर्दामा नेपाली र हिन्दी फिल्म चल्ने (चाहे गोपीकृष्ण होस् वा गुण सिनेमा वा अष्टनारायण) हल पुग्दा नेपाली फिल्म कहिल्यै हेरिएन ।बरु एकैदिन दुई पटक हिन्दी फिल्म दोहोर्‍याइयो । नेपाली फिल्मका कथा, अभिनय वा प्रस्तुतिले उकुसमुकुस त बनाउँथ्यो नै, त्योभन्दा बढ्ता कष्ट पर्दाले दिने सकस र ध्वनिको कर्कशले हुन्थ्यो । आमाको हात समातेर विश्वज्योति हलमा ‘दर्पणछाया’ हेर्दा होस् वा कलेजकै पहलमा ‘दासढुंगा’ हेर्न गएका सुन्दर अनुभव नभएका होइनन्, तर नेपाली फिल्मका अक्सर अनुभव सुखद थिएनन् ।उसो त साङ्ग्रिला च्यानलमा त्यसबेला दिनहुँ आउने नेपाली फिल्म घरमै बसेर चाहिँ हेरिन्थ्यो । डिस–एन्टिनाले घरमै बलिउड र हलिउड फिल्म हेर्ने अवसर जुराइदिएपछि भने फेरि आफूखुसी नेपाली फिल्म हेर्न मरिहत्ते गरिएन ।करिब १७ वर्षअघि त्यसैसाल भुवन केसी–झरना थापा अभिनीत ‘म तिमी बिना मरिहाल्छु’ र विराज भट्ट–रेखा थापाका ‘किस्मत्’ ले हल तताएका थिए । त्यस्तोमा एकाएक ‘कागबेनी’ को चर्चा चुलिएको थियो । उतिबेला धेरै कुरा नबुझिए पनि त्यसको प्रविधिदेखि निर्माणका विषय टीभी र पत्रपत्रिकामा दिन नबिराईकन आइरहेपछि म आफैं टिकट काटेर हल छिरेको थिएँ ।सायद नयाँ पुस्ता लक्षित उक्त फिल्मप्रति आकर्षण बढाउन होला, त्यसबेलाका चर्चित पपगायक निमा रुम्बाले ‘कागबेनी’ मा अभिनय गरेका थिए । प्रख्यात साङ्गीतिक समूह–१९७४ एडीले पहिलो पटक फिल्मका लागि गीत तयार पारेको थियो । म त सिनेमा हलमा जोडिएको गज्जबको साउन्ड सिस्टममा खास त्यस गीत सुन्नै सबैभन्दा व्यग्र थिएँ ।‘कागबेनी’ को समीक्षा गर्ने क्रममा पत्रकार कुन्द दीक्षितले अन्तर्राष्ट्रिय मापदण्डमै पनि कागबेनी उत्कृष्ट फिल्म बनेको भन्दै लेखेका थिए– ‘अब हामी नेपाली चलचित्रका कारण लज्जित हुनुपर्ने छैन ।’बलिउडको धङधङीमा रहेको मलाई त्यो फिल्म भनिएजस्तो उम्दै लागेको भने होइन । बलिउडको फर्मुलाबाट निकै पर, कतै सुस्त कतै अमूर्त लागे पनि हलबाट निस्कँदा म अघिपछिझैं निराश नै चाहिँ भइनँ । ठूलो पर्दामा समेत दृश्य सफा थिए, पर्दामा एउटा कुरा देख्दा त्यससँग मिल्ने गरी ध्वनि कतै नेपथ्यबाट आएको नेपाली फिल्मको हकमा मैले पहिलो पटक महसुस गरें ।विशाल पर्वतीय दृश्य त्यसरी, त्यस स्तरमा पस्किएको पहिलो पटक देखें । ‘फर्मुला’ फिल्मलाई एकैछिन बिर्संदा अभिनय नै पनि धेरै स्वाभाविक पाएँ त्यसमा । सेल्युलोइडमा अभ्यस्त नेपाली फिल्ममा त्यसबेला ‘कागबेनी’ मार्फत पहिलो पटक टूके क्यामरा प्रयोग गरिएको थियो ।जसै ‘सानो संसार’ ले त्यही लय पछ्यायो र नम्रता श्रेष्ठ, कर्मा, विनय श्रेष्ठ एकाएक मेरो मनमा बसे । कथावस्तुका हिसाबले त्यो फिल्म ‘कागबेनी’ भन्दा फरक थियो । त्यो फिल्म रङ्गीन थियो, हलुका थियो । फिल्मका गीत चल्तीका भन्दा फरक पप शैलीका थिए । हेर्दा सामान्य लाग्ने यी कुरा मेरा लागि भने महत्त्वपूर्ण थिए । कथा र प्रस्तुतिलगायतमा ‘सानो संसार’ मा गरिएका प्रयोग त्यसअघिकै सेल्युलोइडमै गर्नै नसकिने केही थिएन । तर, नेपाल फिल्म हेर्दा जुन फिकापन सधैं महसुस हुन्थ्यो, त्यो भने यसमा भएन ।०००यस शताब्दीको सुरुवातसँगै हलिउड र बलिउड दुवैतिर डिजिटल फिल्म निर्माण सुरु हुन थालेका छन् । बर्सेनि सयौं फिल्म बन्ने भारतमा प्रविधि फेरिंदा सुरुमा प्राविधिक पक्ष मात्रै बदलिए । अर्थात् फिल्म प्रोजेक्सन डिजिटल माध्यमबाट गरिए पनि धेरैजसो निर्माण भने सेल्युलोइडमै भइरहे ।तर, नेपालमा भने प्रविधिमा आएको परिवर्तन फिल्मकै स्वरूप बदलिने मोड बन्यो । यहाँ त्यसअघि म्युजिक भिडियो निर्माणका लागि चिनिएका भूषण दाहाल (फिल्म– कागबेनी) वा आलोक नेम्वाङ (फिल्म– सानो संसार) जस्ता व्यक्ति फिल्ममा छिर्नु नै उनीहरूसँग नयाँ प्रविधि, कथा भन्ने शैली छिर्नु बनेको थियो । डिजिटल सिनेमालाई त्यसैकारण पनि प्रविधिसँग मात्रै जोडेर हेर्न मिल्दैन । त्यो त्यसको सहाराले चलचित्रको स्वादमै आएको रूपान्तरणका रूपमा बुझ्नुपर्छ ।फिल्म प्रविधिको संक्रमणकालीन त्यस समयमा सेल्युलोइडमा बन्ने र डिजिटल चलचित्रबीच कलाकारिता जगत्मा वैचारिक कित्ताकाट नै भएको थियो । डिजिटलमा बन्ने चलचित्रलाई परम्परागत शैलीका चलचित्रकर्मीले फिचर फिल्म मान्दैनथे । कसैले त्यसलाई म्युजिक भिडियोको विस्तारित स्वरूप त कसैले वृत्तचित्र वा धारावाहिकजस्तो मान्थे, जसलाई तत्कालीन परिवेशमा नकार्नै पनि मिल्दैनथ्यो, जुन अहिले स्वाभाविक बन्दै गएजस्तो छ ।लेखक तथा पाका चलचित्रकर्मी प्रकाश सायमी डिजिटल रूपान्तरणलाई प्रविधिभन्दा बढ्ता कलाकारिताको गुणस्तरसँग जोडेर हेर्छन् । उनी डिजिटल सिनेमा बनाउन सजिलो भएपछि प्राविधिक पक्षमाथिको निर्भरता बढेको र निर्माणका कैयौं सौन्दर्य मृतप्रायः भएको बताउँछन् । त्यो यथार्थ भइकन पनि प्रविधिले दिएको लाभसामु ‘नोस्टाल्जिया’ बढी हुन सक्छ ।०००सेल्युलोइडको समय कस्तो थियो भने हलबाट आफ्नो फिल्म नउत्रँदासम्म निर्माताहरू चैनको श्वास फेर्न सक्दैनथे । त्यो बेला सेल्युलोइड प्रिन्ट सहरअनुसार छुट्याएर पठाइन्थे । निकै खर्चिलो हुने हुँदा ती एउटै प्रिन्टबाट कैयौं सिनेमा हलमा प्रदर्शन गरिन्थ्यो । प्रदर्शन समय आपसमा मिलाएर रिलका स–साना प्रिन्टका डब्बालाई ओसारपसार गर्ने साइकल/मोटरसाइकल ब्वायहरू एउटा अहम् जिम्मेवारीमा हुन्थे ।एउटा डिब्बामा चलचित्रका १२ देखि १५ मिनेटका कैयौं रिल हुन्थे । ती रिल प्रयोग हुनासाथ युद्धस्तरमा त्यसलाई बोकेर अर्को हलमा पुर्‍याउनुपर्ने हुन्थ्यो । जस्तो, चाबहिलको गोपीकृष्णमा ८, ११, २ र ५ बजेका सो हुन्थे भने त्यसको तुलनात्मक रूपमा नजिकको माछापोखरीस्थित अष्टनारायणमा ९, १२, ३ र ६ बजेका सो हुन्थे । ग्वार्कोको गुण र भक्तपुरको बाराही हलले त्यसैगरी सो टाइम मिलाउँथे भने एउटै पर्दा हुने हलले त्यसबीचमा आफूलाई अनुकूल बनाउँथे ।कहिलेकाहीं नसोचिएको जाममा वा फन्दामा परेर अड्किए अर्कोतिर फिल्म नै रोकिन्थ्यो । त्यसले हलमा नाराबाजीदेखि तोडफोडसम्मै निम्त्याउने अवस्थामा त्यसको क्षतिपूर्ति निर्माताले नै दिनुपर्थ्यो । त्यस्ता घटनाको केही पटक म आफैं पनि साक्षी बनेको छु । एउटा हिन्दी फिल्म हेर्दा त्यस्तै अवस्था आएपछि अन्तिम करिब २० मिनेटको फिल्म पूरा हुन सकेन । र, बाराही हलले हामीलाई टिकेटको पैसा फिर्ता दिँदै घर पठाएको थियो । पर्दामा चित्र हराउँदा हुने हुटिङ र नाराबाजीको त कुरै नगरौं ।०००नेपालमा डेढ दशकअघिसम्मै पनि १६ एमएमको क्यामरामा फिल्म खिचेर ३५ एमएमको पर्दामा उतारिन्थ्यो । दृश्यको गुणस्तर त्यहींबाट घट्न थाल्थ्यो । त्यसपछि जति बढ्ता ती रिलका डब्बा एक्सपोस हुन्थे, ती झनै कम गुणस्तरका हुन थाल्थे । त्यो प्रविधि नै त्यस्तै थियो । नेपाली सिनेमा जगत्लाई डिजिटलतर्फ डोर्‍याउन निकै अहम् भूमिका निर्वाह गरेको डिजिटल सिनेमा नेपाल(डीसीएम) का संस्थापक चलचित्रकर्मी अशोक शर्माले रिल खुइलिएपछि देखिने दृश्यबारे भने, ‘त्यो रङ्गीन लुगा धेरै लाउने–धुने गरेपछि खुइलिएजस्तै फिक्का हुन्थ्यो ।’ केही थान प्रिन्ट बनाएर एउटा सहरमा उत्रेपछि बल्ल अर्कोतिर जान्थे । त्यसबेला कुन सहर दुर्गम हो भन्ने भेउ पाउने एउटा मानक त्यहाँका हलमा लाग्ने पुराना फिल्म हेरेर पाउन सकिन्थ्यो ।१६ एमएमको नेगेटिभमा खिचेर १६ एमएममै देखाइए त्यो पर्दाको सानो भागमा मात्रै देखिने अवस्था हुन्थ्यो, जसले गर्दा फिल्म हलमा पुर्‍याएपछि सिनेमास्कोप लेन्सको प्रयोगले त्यसलाई ब्लोअप गरेर ३५ एमएम ठूलो पर्दामा प्रदर्शन गरिन्थ्यो । त्यसताका विदेशी फिल्म भने प्रायः सबै सिनेमास्कोपमा आउने हुँदा तिनका गुणस्तर तुलनात्मक रूपमा राम्रै हुन्थे ।नेपाली चलचित्र भने त्यही पर्दाका लागि जबर्जस्ती देखाइँदाको सकस शर्मा अझै सम्झिरहन्छन् । ‘हाम्रो फिल्ममा मोनो साउन्ड हुन्थ्यो भने विदेशी चलचित्रमा डल्बी । चलचित्र भनेकै श्रव्यदृश्य हो । र, हामी दुवैमा कमजोर हुँदा नेपाली फिल्मको गुणस्तर नहुने भन्ने भाष्य बनाइरहे,’ शर्माले सुनाए, ‘त्यही हलमा नेपाली फिल्म हेर्दा र विदेशी फिल्म हेर्दा दर्शकले फरक अनुभव पाइरहँदा किन त्यसो नभनुन् ।’१६ एमएममा बनेको फिल्ममा डल्बी प्रविधिको साउन्ड राख्दा त्यो महँगो र असहज दुवै हुने हुँदा त्यसको बोझ नेपाली चलचित्रकर्मीले उठाउन चाहँदैनथे । जबकि डिजिटलमा आवश्यकताअनुसार चारैतिरबाट गुन्जाउन सकिने ‘फाइभ पोइन्ट वान सराउन्ड साउन्ड’ सजिलै राख्न सकिन्थ्यो । त्यसैले पनि डिजिटल प्रविधिले नेपाली चलचित्रको पहिचान नै फेरेको र पुनरुत्थानको अवसर दिएको तिनै परम्परागत प्रविधिमा काम गरेका चलचित्रकर्मीहरू ठान्छन् ।बलिउडमै अलटाइम ब्लकबस्टर ‘शोले’ का सुरुमा चार वटा प्रिन्ट तयार पारेर तीन सहरमा रिलिज गरिएको थियो । डिजिटल प्रविधि बलिउडमा पनि सन् २००४–०५ तिर प्रयोगमा आउन थालेको थियो । हलिउडमा पनि सन् २००२ मा ‘स्टार वार्स’मार्फत पुरानो क्रम तोडिएको ठानिन्छ । त्यस हिसाबले नेपालले सन् २००८ तिर मारेको फड्कोलाई धेरै ढिलो भन्न मिल्दैन ।डिजिटलमा गएसँगै रिलका डब्बाका ठाउँमा एउटा हलमा एउटा हार्डडिस्क पुग्न थाले । विगत केही वर्षयता अहिले सर्भरमार्फत एकसाथ विश्वभर हजारौं पर्दामा फिल्म प्रदर्शन सम्भव छ । हामीले फेसबुक वा एक्सको अकाउन्ट लगइन गरेजस्तै निश्चित भर्चुअल स्पेसमा लग्डइन भएर फिल्म प्रदर्शन गर्न सकिन्छ ।०००सेल्युलोइडमा खिच्दा नेपालमा सुटिङ र सम्पादन सकेपछि डबिङ गर्नदेखि नै बम्बे दौड सुरु हुन्थ्यो । सो प्रविधिअनुरूपको नेपालमा ‘फूल लेन्थ’ डबिङ सुविधा नहुँदा नायक–नायिकासहितका कलाकार बोकेर त्यसबेला भारत जानुपर्ने बाध्यता हुन्थ्यो । सम्पादित फिल्मका दृश्य हेर्दै गर्ने ‘रक एन्ड रोल’ डबिङ नेपालमा सम्भव थिएन । नेपालमा सुटिङकै बेलाको अडियो सुन्दै डबिङ गर्ने विकल्प धेरै रोज्दा श्रव्यदृश्यको तालमेल नमिलेको देखिन्थ्यो । क्लोज सटहरूमा बलिउड र हलिउडको स्वाद चाखिसकेकाहरूका लागि असह्य हुनु अस्वाभाविक थिएन । त्यसकारण दृश्य र भाव अनुकूलभन्दा सिधै अनुच्छेद पढेजस्ता संवाद पुराना नेपाली फिल्ममा देखिन्थे ।मोन्टाज प्रिन्टिङदेखि ब्याकग्राउन्ड स्कोरसम्मका लागि भारतमै जानुपर्ने भएपछि नेपालमा सुविधा हुँदाहुँदै पनि पोस्टरदेखि थप प्रिन्टसम्मै उतै छापेर ल्याइने गरिएको अनुभव चलचित्रकर्मी सायमी सुनाउँछन् । जानैपर्ने भएपछि कैयौं फिल्मको सम्पादनसमेत भारतमै गरिएका इतिहास छन् ।०००नेपालीहरू विश्वभर फैलिरहँदा त्यसलाई जोड्ने अस्त्र नेपाली सिनेमा भने ‘लोकल’ थियो । केही वर्षकै अन्तरालमा अहिले नेपाली फिल्मलाई चर्चा र ढाडस दिलाउने एउटा मुख्य क्षेत्र नै डायस्पोरा बनेको छ । यूएफओ नामक डिजिटल सिनेमा वितरक कम्पनीबाट प्रविधि नकिनीकन रोयल्टी तिर्नेगरी सुविधा मात्रै ल्याएपछि नेपालमा विरोध भएको अशोक शर्मा बताउँछन् ।नेपाली फिल्म क्षेत्रले अहिलेसम्मै पनि आफ्नो कमजोरीभन्दा विदेशी चलचित्रको दबदबाको मार खेपिरहेको ठान्ने गरेको पाइन्छ । त्यसबेला यूएफओ आउने खबरसँगै सिनेमा जगत्मा ठूलै कम्पन ल्याइदिएको शर्मा सम्झन्छन् । उनी भन्छन्, ‘त्यसले त झन् विदेशी फिल्मकै प्रवर्द्धन हुने भयो, देशैभर झन् बढ्ता हिन्दी फिल्म लाग्ने भए । नेपाली फिल्मको झन् दुर्गति हुने भयो भन्ने चिन्ता भए ।’तर, त्यसबेलै अर्को एउटा कित्ताले विदेशी फिल्म रोक्दैमा नेपाली फिल्म नचल्ने, बरु जति धेरै विदेशी फिल्महरू आउँछन् त्यति नै नेपाली चलचित्र प्रतिस्पर्धात्मक हुने तर्क गरिरहेका थिए । त्यही विवादले चलचित्र जगत्मा ‘उग्र राजनीति’ छिरेको कैयौं चलचित्रकर्मीको अनुभव छ । त्यस राजनीतिमा दुवै कित्ता गलेनन् ।जबर्जस्ती नै भए पनि डिजिटल सिनेमा वितरणको प्रविधि ल्याएर चलचित्रकर्मीमाझ त्यो प्रस्ट्याउने प्रयास शर्मालगायतले गरिछाडे । तर, अर्को पक्ष पनि डिजिटल फिल्म नै नबनाउने अड्डी कसेर बसिरहेपछि भित्रिसकेको उक्त प्रविधिको लाभ बलिउड फिल्मले नै उठाए । नेपाली फिल्म बलिउडको छायामा मात्र परेन, त्यसको लाभ उनीहरूले नै पाए ।त्यसबीचमा अर्को रोचक विकल्प पनि सोचिएको थियो– फिल्म सेल्युलोइडमै बनाउने तर डिजिटलमा रूपान्तरण गरेर प्रदर्शनमा ल्याउने ! विडम्बना, त्यसका लागि पनि बम्बई नै पुग्नुको विकल्प थिएन । अनि, वितरणको प्रविधि ल्याउनेहरूले नै ‘फिल्म निर्माणको माहोल बनोस्’ भनेर डिजिटल टूके क्यामरादेखि सम्पादनका लागि चाहिने उपकरणहरू भित्र्याए । देशभित्र जेसुकै राजनीति चले पनि इन्टरनेटको छाप अकल्पनीय गतिमा बढिरहेको थियो, संसारमा प्रविधि उस्तै गरी नयाँ–नयाँ आइरहे र नेपालमा हेर्दाहेर्दै अस्तित्वकै लागि डिजिटलमा जानैपर्ने माहोल बनिछाड्यो ।सन् २००७ मा स्थापना भएको डीसीएनको अप्रत्यक्ष लगानी ‘कागबेनी’ मा छ । किनकि त्यो क्यूएफएक्स सिनेमाज्का सञ्चालकहरू– नकिम उदिन, राजेश सिद्धि र भाष्कर ढुंगानाले निर्माण गरेका हुन् । उनीहरू डीसीएनका समेत संस्थापक हुन् । उनीहरूले नै ‘सानो संसार’ समेत बनाएका थिए ।चलचित्र निर्माताहरू जत्तिकै हल मालिकहरू पनि नयाँ प्रविधिमा जान हिचकिचाइरहँदा प्रोजेक्सन र सिनेमा सर्भर डीसीएनले नै किस्ताबन्दीमा उपलब्ध गराइदिएको थियो । डीसीएनजस्तै अहिले क्युब नेटवर्कसमेत डिजिटल सिनेमा नेटवर्कका रूपमा प्रयोगमा छ ।त्यस्तो रस्साकसीमाझ अघि बढेको डिजिटलकरण एक दशकअघि नै लगभग पूरै रूपान्तरण भएको नेपालको कथा संसारकै दुर्लभ रहेको त्यसका अभियन्ताहरू मान्छन् । ‘हलिउड र बलिउडमै पनि पोस्ट प्रोडक्सन डिजिटलमा भइरहँदासमेत सिनेमा बन्ने काम सेल्युलोइडमै पछिसम्मै जारी थिए,’ अशोक शर्मा भन्छन् । नयाँ प्रविधिलाई आत्मसात् गर्ने र पुरानो कुराबाट बाहिर निस्किहाल्न नखोज्ने मानवीय स्वभाव यस रूपान्तरणका क्रममा संसारभर देखिएको पाइन्छ ।डिजिटल र सेल्युलोइडबीचको द्वन्द्व चलिरहँदै सन् २०१२ मा आएको ‘लुट’ ले धेरै कुरा फेरिदियो । डिजिटल प्रविधिमा बनेको उक्त फिल्मले तत्कालीन रूपमा धेरै मानक तोडिदियो । उदाउँदा कलाकार र नितान्त नयाँ निर्देशकको भरमा ‘ब्लकबस्टर’ बनेको सो फिल्मले डिजिटल वितरण नेटवर्कको सबैभन्दा राम्रो लाभ उठाउन सक्यो ।नेपाली फिल्म र मल्टिप्लेक्स राम्रोसँग आपसमा जोडिन नसकिराखेका बेला ‘लुट’ ले सम्भवतः दसौं हजारौं नयाँ पुस्तालाई पहिलो पटक नेपाली फिल्म हेर्न मल्टिप्लेक्सहरूमा पुर्‍यायो । ‘लुट’ को क्रेज सन् २००६ मा सार्वजनिक भएको बलिउड फिल्म ‘धुम टू’, ‘क्रिश’ र ‘डन’ जस्तो देखिन्थ्यो । त्यो फिल्म हलबाहिर देखिने दर्शकको लाइनमा मात्रै होइन, हलभित्रको सिट्ठी अनि तालिमै समेत झल्केको म सम्झन्छु ।र, त्यो यात्रालाई कहिले ‘कबड्डी’ त कहिले ‘जात्रा’, कहिले ‘छक्का पञ्जा’ त कहिले ‘पशुपति प्रसाद’ लगायतले निरन्तर अघि बढाइरहे । डिजिटल युगमा बनेका ‘साम्बाला’, ‘घामपानी’, ‘टलकजङ भर्सेस टुल्के’ देखि ‘ऊनको स्वीटर’ सम्म कैयौं यस्ता फिल्म छन्, जसको यहाँ चर्चा गरिसाध्य छैन ।गत वर्ष झन्डै ५० करोड रुपैयाँ ग्रस कलेक्सन गरेको भनिएको ‘पूर्णबहादुरको सारङ्गी’ सम्झँदा लाग्छ, १७–१८ वर्षअघि नेपाली फिल्मको धार डिजिटल प्रविधितर्फ नजोडिएको भए के यस्तो हुन्थ्यो होला ?"
परम्परागत पर्खाल भत्काउँदै नेपाली फिल्म,"दृश्य १हर्षजितले जार काट्न पाउँछ ।श्रीमती ठूलीलाई रुद्रमानले प्रेम गरेको छ । ऊ नै हर्षजितको जार हो । काट्ने भनेर निश्चित गरेको दिन रुद्रमान हर्षजितभन्दा नौ पाइला पहिले उभिन पाउँछ । हर्षजितले हातमा खुकुरी बोक्न पाउँछ । मुखियाले काट् भनेपछि जार भाग्न पाउँछ । उसले खेदाउन पाउँछ ।रुद्रमान दौडिन्छ । हर्षजित खेदाउन थाल्छ । दौडिँदै–दौडिँदै उनीहरू जंगल पस्छन् ।भाग्ने मान्छे लगातार कति नै भाग्न सक्छ र ? खेदाउने मान्छेले लगातार कति नै खेदाउन सक्छ ? केहीबेरमा उनीहरू लखतरान हुन्छन् । हुन त उनीहरू पुरुष नै हुन् । एउटी महिलामाथि हक जमाउनका लागि लड्न, भिड्न ठीक परेका पुरुष ! उनीहरू पुरुष भएकाले नै जार काट्ने नियम बसेको हो ।पुरुष भएकैले जार बन्ने र काट्ने अधिकार पाएका हुन् । ती दुवै कुरा हुनुमा महिला चरित्रको कुनै ठूलो भूमिका छैन । न त उनीहरूलाई भाग्ने र काट्ने बनाउने निर्णयमा कुनै महिलाको भूमिका थियो । हर्षजितलाई जार काट्छस् कि के गर्छस् भनेर सोध्ने पनि पुरुष नै थिए ।तर, ठूलीले गरेको प्रेमचाहिँ साँचो थियो । उसले रुद्रमानलाई प्रेम गर्थी । भलै त्यो प्रेम सामाजिक नियमले बिथोलियो । रुद्रमान र उसकी बहिनीले आपसमा मीत लगाइदिए । कथामा ‘ट्विस्ट’ आउन ठूलो कुरा चाहिँदैन । इन्द्रबहादुर राई यसका ‘मास्टर’ नै हुन् ।बिहेपछि पूर्वप्रेमी ठूलीलाई पछ्याउँदै आयो । त्यो ठूलीले चाहेको कुरा थिएन । वा थियो भने पनि उसलाई थाहा थिएन । ऊ त्यसले बिथोलिई । त्यसैले त एउटा दृश्यमा ऊ भन्छे, ‘हामी कसैको पनि आफूले चाहेजस्तो जीवन हातमा नहुने रहेछ, कताकताबाट कसै–कसैले बिगारिदिँदो रहेछ । अरूले घरीघरी बिगार्दै लग्यो, बिगार्दा–बिगार्दा अन्तमा जीवन बन्छ । जीवन त्यही नै रैछ ।’बाह्य परिस्थितिले हाम्रो समाजमा बिग्रिन त पुरुष र महिला दुवैका जीवन बिग्रिन्छन् । तर, त्यसमा पनि महिलाको जीवन बिगार्ने संरचना धेरै छन् । महिलाको शरीरमाथि अरू धेरैले निर्णय गरिदिन्छन् । तर, जार काट्ने बेला दुई पुरुष दौडिएको दृश्य हेर्दै गर्दा मैले अर्कै कुरा देखें । उनीहरू दौडिरहेका छन् यही पितृसत्ताका कारण ।उनीहरू गाउँलेको रमिता बनेका छन् । उनीहरू थाकेका, भिडेका, सबै यही पितृसत्ताकै कारण । दुई जना जवान पुरुष, उनीहरूले चाहे यो कुरा मान्दिन भन्न सक्थे । तर नाइँ, उनीहरू अभ्यस्त छन् । ठूलीको श्रीमान्ले भनेको थियो, उसका लागि काफर नहुनु नै जीवन हो । उनीहरू काफर हुन सकिरहेका छैनन् यही पितृसत्ताका कारण ।न त कसैले ठूलीको मनको खास कुरा सोधे । उसलाई केही भन्नु पो छ कि ? उसले भेट्न आएको पूर्वप्रेमी रुद्रमानलाई पहिला चक्कु किन हानी ? के ऊ बिहे गरेर खुसी थिई ? उनीहरू एकअर्कालाई काट्न तयार हुन सक्छन् तर यति प्रश्न सोध्न सक्दैनन् । पितृसत्ताले महिलालाई त लखतरान पारेको छ नै, त्यसले पुरुषलाई पनि उस्तै पारेको छ । तर, यो कुरा समाजका पुरुषले बुझिरहेका छैनन् । ‘जार’ फिल्मका निर्देशक फुर्वा छिरिङ लामाले उनीहरू भाग्दाभाग्दै लथ्रक्कै परेको दृश्यमार्फत यही गहन कुरा भन्दिए ।दृश्य २विष्णुबहादुर केसी भुटानको राष्ट्रिय खेलाडी थिए । तर, शरणार्थी भए । शरणार्थी हुनलाई ठूलो कारण चाहिन्न ।आफ्नो देशले घरबाट निकालिदिए पुग्छ ।विष्णुको समय हेर्दाहेर्दै उल्टियो । उनी जे भएर जन्मिएका थिए, जुन भाषा बोल्थे, त्यही उनलाई देशबाट धपाउन पर्याप्त भयो । हुन त उनले भुटानको जर्सी लगाएर त्यही देशका लागि फुटबल खेलेका थिए । तर, आफैं फुटबलझैं भए । उनलाई भुटानले लात्ताले हान्यो । उनी नेपालको झापामा शरणार्थी भएर खसे । पछि पुनर्वासले पुनः अर्कोपल्ट लात्ती हान्यो । उनी अमेरिकामा खसे ।तर, जहाँ पुगे पनि मान्छेको मनले आफू जन्मिएको ठाउँ खोज्छ । उनी अमेरिकामा छन् । तर, उनको मन हरेकपल्ट चिठी खस्ने पोस्ट बक्समा बस्छ । ‘त्यहाँ चिठीको जवाफ आयो कि ?’ यही प्रश्न मात्र सोध्छ । उनको मनको एउटा कुना हरेकपल भुटान सम्झिएर मात्र चल्छ । अमेरिकी भइसके । घुम्नै भए पनि भुटान जाने रहर छ । रहरलाई सुनेर भुटानले आउने निम्तो पो दियो कि ? आखिर एउटा राज्य पूर्वनागरिकसँग कति समयसम्म दुःखी भइरहन सक्छ ?तर, अहँ संसारकै ‘खुसी देश’ दावी गर्ने भुटान उनको खुसी फर्काउने कुरामा टसमस भएन । उनी पनि भुटान जाने सपनाबाट ब्युँझिएनन् । उनले त्यसका लागि सबैथोक गरे । भेट्न सक्नेलाई भेटे । सुनाउन सक्नेलाई सुनाए । उनी उतैको हुन खोजे । उतैको भाका गाउन खोजे । क्रिस्चियन भएर पुनर्जन्म लिइहेरे । तर अहँ, अहँ कसैगरी भुटान जान लायक भएनन् । कसैगरी उनको रोग निको भएन । कुनै रोग निको हुँदैन । किनकि निको बनाउन खोज्नेलाई त्यसको प्रभाव कति गहिरो पर्छ, थाहा हुँदैन ।फिल्ममा बाँचेर पनि पटकपटक मरिरहेको एउटा यस्तो चरित्रको मृत्यु देखाउनुपर्‍यो भने कस्तो दृश्य चाहिएला ? के सास गएको कुनै दृश्य मात्र पर्याप्त होला ?‘भूठान’ फिल्मका निर्देशक विनोद पौडेल र उनको टिमले त्यो कुरा भन्न शक्तिशाली दृश्य भाषा रचे । विष्णुबहादुरले अमेरिका पुग्दा पनि फुटबल सँगै लगेका थिए । उनी बेलाबेला त्यसलाई बाकसबाट निकाल्थे, सुमसुम्याउँथे । भुटान फर्किने आशा हुन्जेल फुटबल सलामत नै थियो । तर, जब आशा सकियो, उनले फुटबल चक्कुले काटे । हावा निस्किएको टाटेपाटे फुटबल उनको टाउको बन्यो । त्यो उनको अनुहार बन्यो । उनको अनुहार अब हावा निकालिएको फुटबल बन्यो । अनि फुटबलको पनि एउटा छुट्टै न्यारेटिभ बन्यो ।भुटान जाने आशा उनी बाँचुन्जेल उनको शरीरमा थियो । त्यो मृत्युपछि मात्रै मर्‍यो । अनि उनको टाउकोमा काग बस्यो । काग अर्थात् नराम्रो खबर सुनाउने बिम्ब । शक्तिशाली पार्श्व ध्वनिसहित आउने त्यो बाहिरको दृश्यमा उनको पछाडि काग नै काग उडे । त्यस्तो अवस्था भोग्ने उनी एउटा मात्रै मान्छे होइनन् । उनको कथा उनको मात्र होइन । उनको कथा सुनाउन एउटा काग मात्रै पर्याप्त छैन ।बिर्सन नहुने कुरा, त्यो दृश्यमा विष्णुले भुटानको राष्ट्रिय पोसाक लगाएका छन् ।दृश्य ३सरस्वती आफूले अपहरण गरेको बच्चालाई आफ्नै बच्चालाई जसरी नुहाइदिँदै छिन् । उनको पेटमा भएको बच्चा त्यही बच्चाको आमा सविताकै कारणले तुहिएको थियो । स्कुलको प्रधानाध्यापक रहेकी सविताको हातमा शक्ति थियो । उनले मधेशी सभासदसँग बिहे गरेकी थिइन् । त्यसैको भरमा उनले आफूले गरेको गल्ती पनि लुकाइन् । आफ्नो कारण बच्चा तुहेको कुरा बाहिर ल्याइनन्, बरु डाक्टर नै किनेर उनलाई अर्कै रोग भएको सत्य बनाइदिइन् ।सरस्वती सानो मान्छे थिइन् । हरेक साना मान्छेको सत्य जसरी उनको सत्य पनि गुमनाम भयो । तर, अपहरणको केस सुल्झाउन काठमाडौंबाट आएकी एक जना महिला प्रहरी पूजा सरले उनको पीडा बुझिन् । हरेक राजनीतिक वाचा काठमाडौं आएपछि बिलाउँछन् । उनी काठमाडौंबाट तराई जानु पनि सांकेतिक छ । पूजाले सरस्वतीसँग शक्ति प्रयोग गरेर होइन, कुरा गरेर नै उनको हातबाट बच्चा फिर्ता पठाउन सफल भइन् । मधेशको मुद्दा शक्ति प्रयोग नगरी सुन्ने प्रशासन विरलै छ । बच्चा पठाउनुभन्दा पहिला सरस्वतीले मागेको एउटा मात्र कुरा थियो, उनीमाथिको अन्याय सार्वजनिक गरिदिनु । आफ्नो बच्चालाई जे भएको थियो, काठमाडौंको पत्रिकाले जस्ताको तस्तै लेखिदिनु । जे भएको हो त्यो नदबाइदिनु ।उनी त्यसैले बच्चालाई फिर्ता पठाउन नुहाइदिँदै छिन् । उनको पनि सायद त्यसरी नै आफ्नो बच्चालाई नुहाइदिने सपना थियो, त्यो तुहियो । तर, आफूलाई रुवाउनेकै बच्चालाई पनि माया गरेर नुहाइदिँदै छिन् ।नुहाएर सफा भएको बालक घर फर्किन्छ । उसलाई फिर्ता ल्याएकामा पूजा सरको चर्चा हुन्छ । पूजा सरको त के भनौं, उनको वरपरका पुरुष प्रहरीको चर्चा हुन्छ (वा भनौं चर्चा उनीहरूले खोस्छन् ।) । भोलिपल्ट बिहानै सरस्वती पत्रिका किन्छिन् । आफ्नो समाचार छापिएको छ कि भनेर खोज्छिन् । तर, छापिएको हुँदैन । उनको अनुहारको रङ उड्छ । उनको अनुहार पढेका श्रीमान् उनलाई के भयो भन्दै सोध्छन् । उनी त्यहाँ आफ्नो कथा नभएको भन्छिन् । श्रीमान् भन्छन्, ‘कहिले लेखिएको थियो र ?’यो दृश्यमार्फत निर्देशक दीपक रौनियारले मधेशलाई हेर्ने नेपाली समाजको एउटा गहन सोचलाई प्रश्न गरेका छन् । मधेशलाई नेपालमा यसरी नै धोका दिइएको छ । सरस्वतीले विश्वास गरे जसरी नै मधेशमा बस्नेले इतिहासदेखि नै धेरै मान्छेलाई विश्वास गरेका छन् । आफ्नो कुरा सुनिन्छ, बुझिन्छ ठानेका छन् । तर, धोका पाएका छन् । सिमाना बनेर तराईमा उभिएका छन् । तर, पटक–पटक भारतीय भनिएको अपहेलना सहेका छन् ।सरस्वतीको कथा नछापिनु मधेशको समाजको एउटा वास्तविकता नछापिनु हो । वा फिल्ममा सरस्वतीलाई होलसेलमा अपहरणकारी महिला बनाइएजस्तै कम्तीमा एउटा मात्र कुरा लादिनु हो । उनीभित्र भएको आक्रोशको स्वर कसरी आयो, नखोजिनु हो ।अनि त्यसो गरेको नस्विकारिनु पनि हो । कम्तीमा पूजाको अनुहारमा त्यसको बोझ छ । सरस्वती पक्राउ परेपछिको दृश्यमा उनीसँग आँखा जुधाएर हेर्न सक्दिनन् । तर, बाँकी पुरुष अफिसरको अनुहारमा त सरस्वतीलाई धोका दिएकामा कुनै ग्लानिसमेत देखिन्न ।...सिनेमालाई धेरै दृश्य र चरित्रले बनाउँछन् । माथि भनिएजस्ता दृश्यमार्फत तिनले फिल्ममा धेरै वटा कुरा गरिरहेका हुन्छन् । कसैले कथालाई अगाडि बढाइरहेका हुन्छन् । कसैले चरित्रको भित्री मनमा के चलिरहेको छ भन्छन् । अनि कसैले लेखक वा निर्देशकको कथा भन्ने तरिका वा कथा भन्नुको उद्देश्य चिहाउन दिन्छन् ।मलाई गहिराइ भएका यस्ता दृश्यहरूले छुन्छन् । तिनले कुनै सर्जकले आफ्नो कलामाथि कति समय खन्याएको छ वा कति सोचेको छ भन्ने कुरा देखाउँछन् । आफू पनि लेखक भएको कारणले एउटा दृश्य बनेर आउन कति समय लाग्न सक्छ भन्ने पनि थाहा छ ।पछिल्लो समय नेपाली फिल्महरूमा यस्ता अर्थपूर्ण दृश्यहरूको प्रयोग बढिरहेको छ । कमर्सियल वा आर्ट जुनसुकै सिनेमामा आए पनि यस्तो प्रयोगले हाम्रो सिनेमाको भाषालाई समृद्ध बनाउँछ । सोच्ने ठाउँ दिन्छ । यस्ता दृश्य कति महत्त्वपूर्ण हुन् भनेर हेर्नलाई म बेलाबेला तिनलाई ती दृश्यबाट हटाएर हेर्छु । यदि तिनलाई हटाउने हो भने फिल्ममा कत्रो खाडल पर्छ ? ‘भूठान’ फिल्ममा त्यो दृश्य हुन्थेन भने के हुन्थ्यो ? ‘राजागन्ज’ मा त्यो दृश्य हुन्थेन भने के हुन्थ्यो ?फिल्म पनि एउटा मान्छेजस्तै हो । जसरी एउटा मान्छेलाई बुझ्न वा चिनाउन त्यसका केही बानीहरू चाहिन्छ, यस्ता दृश्यहरू ती बानीहरू हुन् । ती दृश्यमार्फत नै हामीले फिल्मसँग परिचय गर्छौं । किनकि एउटा समयपछि फिल्मको सबै कुरा होइन, केवल यस्तै दृश्य मात्र याद हुन्छन् । त्यस्ता दृश्यलाई पछिसम्म पनि केलाइरहन सकिन्छ । त्यस्ता दृश्यलाई पटकपटक हेरेर नयाँ अर्थ लगाउन सकिन्छ । कविताका पंक्तिजस्ता दृश्य ।अहिले पनि सिनेमा हलमा बासी कथाको कमी छैन । प्रेमलाई देखाउने एउटै तरिका । संघर्ष देखाउने एउटै तरिका । हिरो उस्तै । ‘हिरोनी’ उस्तै । फिल्म बनाउनेहरू धेरैले सिनेमालाई बचाउने कुरा त्यसको नयाँपन हो भन्ने बुझिरहेका छैनन् । जसरी हाल चलिरहेको ‘उनको स्वीटर’ फिल्मले गोठको छानोबाट जुन देखिने गरी एउटा प्रेमिल दृश्य खिच्यो । त्यो कैयौं पटक हेरिएका प्रेमका दृश्यभन्दा पृथक् थियो । त्यसले धेरैलाई छोयो । त्यस फिल्ममार्फत निर्देशक नवीन चौहानले देखेको प्रेम हेर्न पाइयो ।दुई फरक ठाउँमा उभिएर हेर्‍यो भने हरेक वस्तु अलग देखिन्छ । सुन्धाराबाट हेर्दाको धरहरा र स्वयम्भूबाट हेर्दाको धरहरा अलग देखिन्छ । धरहरालाई धरहराबाहेक अन्य स्वरूपमा हेर्न खोज्यो भने कस्तो देखिन्छ ?म चाहन्छु, नेपालमा हरेकखाले फिल्म बनाउनेले आफ्नो कथालाई मान्छे जस्तो सोचून् । उसको आवाज सुनून् । पटकपटक भनिएको कुनै कुरालाई जस्ताको तस्तै दोहोर्‍याउनुभन्दा त्यो विषयमा उनीहरूको हेराइ के हो भनून् । त्यो कुरामा आफू खोजून् । भन्दिएजस्तो नगरून्, खासमै केही भनून् ।"
"इटहराको त्यो घर, विचारको स्मारक","एमालेका तत्कालीन महासचिव मदन भण्डारी नेपाली राजनीतिका एउटा दूरदर्शी विचारक, सशक्त वक्ता र जनताको मनमा बसेका एक असाधारण नेता थिए । वि.सं. २०५० जेठ ३ गते चितवनको दासढुंगामा रहस्यमय मृत्युवरण गरेका उनको छोटो जीवन केवल राजनीतिमा मात्र सीमित थिएन । रहनसहन, सोच र संस्कारले त्यो यात्रालाई अझ विशेष बनाएको थियो ।पूर्वपश्चिम राजमार्गमा पर्ने उर्लाबारीबाट १६ किलोमिटर दक्षिण झरेपछि इटहरा गाउँ पुगिन्छ । यहाँ एउटा सानो र सुनसान बस्ती छ– सातमेडी । यही छ, जननेता मदन भण्डारीको कर्मघर । यहीँबाट मदन भण्डारीले आजको कम्युनिस्ट बाटोको परिकल्पना गरे र नेकपा (माले) जन्माउन महत्त्वपूर्ण योगदान दिए ।नेकपा (एमाले) ले सिरानीमा राखेको राजनीतिक सिद्धान्त ‘जनताको बहुदलीय जनवाद’ (जबज) मदनले यही घर र आसपासमा बीजारोपण गरेका थिए । नेता मदन भण्डारीको मोरङ इटहराको घर प्रगतिशील विचार र संस्कृतिको सम्मिश्रण हो । तीसको दशकमा मदनले कम्युनिस्ट दर्शनको बीउ रोपेको यो घर आज संरक्षणको पर्खाइमा छ ।स्वर्गीय मदनकी धर्मपत्नी तथा पूर्वराष्ट्रपति विद्यादेवी भण्डारीको साथमा यही जेठ २६ मा मैले ‘मदनको घर’ हेर्ने अवसर पाएँ । काठबाट बनेको यही घर हो जसले मदनको विचार, उनको आत्मा र उनको संस्कृतिप्रतिको मोहलाई आज पनि जिउँदो बनाइरहेको छ । यो घर एउटा विचारको स्मारक पनि हो । घर संस्कृत श्लोक र मन्त्रहरूद्वारा सजिएको छ । मदनले घरको सामान्य संरचनामात्र बनाएका थिएनन्, त्यो विचारको वृक्षरोपण पनि थियो । घरमा राखिएका काठका दलिनहरूमा कुँदिएका संस्कृतका मन्त्र र नेपाली भनाइले त्यसलाई एक विचारको मन्दिरजस्तै बनाएका छन् ।मन्त्र लेखिएको छ– ‘सत्यम्, शिवम्, सुन्दरम् ।’ अर्थात् सत्य नै शिव हो, सत्य नै सुन्दर हो । साथीहरू, आफन्त र पाहुनाहरू आउने भर्‍याङनजिकै नेपालीमा लेखिएको छ, ‘नमस्ते, बसौं हैं ।’ काठमा अक्षर कुँदेर मदन आफूले संस्कृत र नेपालीमा यस्ता भनाइ लेखका हुन् । यस्ता शाश्वत मन्त्र र लेखाइले उनको विचारको गहिराइ झल्किन्छ । उनले यो घरलाई केवल बास बस्ने ठाउँमात्र नभएर चेतनाको तीर्थस्थल बनाएका थिए ।पाहुना कक्षको भित्तामा लेखिएको छ– ‘जनएकता अजेय शक्ति हो ।’ मदनले भन्न खोजेको यो वाक्यले एकदमै गहिरो अर्थ बोकेको छ । यसको मतलब हो– जब जनता एकजुट हुन्छन्, उनीहरूको सामूहिक शक्ति यस्तो बलियो हुन्छ कि त्यसलाई कसैले पनि जित्न सक्दैन, रोक्नै सक्दैन वा दबाउन सक्दैन ।यहाँ ‘जन’ भन्नाले आमजनता, जनसमुदाय, वा सर्वसाधारण नेपाली जनता हुन् । जनतालाई सर्वोपरि मानेका छन् मदनले । ‘एकता’ भन्नाले साझा उद्देश्य, विचार, भावना र संघर्षमा आधारित मेलमिलाप र सहकार्य भन्न खोजिएको हो । ‘अजेय शक्ति’ भन्नाले यस्तो अपराजेय (कहिल्यै नहार्ने) बल जुन कुनै पनि सत्ता, तानाशाही, अन्याय वा शोषणविरुद्ध जित्न सक्ने सामर्थ्य राख्छ । जनताको अपरिमित बल मदनले बुझेका थिए, अहिलेको नेतृत्वको ठीकविपरीत ।मदनको घरमा पुगेर यो वाक्य पढ्ने हरेकको मनमा यस्तै जिज्ञासा आउला सायद । २०३० सालमै लेखिएका यी वाक्यले गहिरो र दीर्घकालीन अर्थ दिन्छन् । उनले यो वाक्यमार्फत राष्ट्रिय एकताको सन्देश पनि दिन खोजेको देखिन्छ । लोकतन्त्र, सामाजिक न्याय र समतामूलक समाजको आधार जनएकता नै हो भन्ने मदनको सन्देश थियो ।मदन भण्डारीको सन्दर्भमा यो घर उनको राजनीतिक यात्राको प्रस्थानबिन्दु पनि थियो । नेपालको कम्युनिस्ट आन्दोलन सशस्त्र विद्रोह कि शान्तिपूर्व जनआन्दोलन भन्ने विवाद भइरहँदा मदन बनारसबाट पढाइ सकेर इटहरा फर्किए । बनारसबाट फर्किएर उनले आफ्ना मातापिताका लागि सहज होस् र आफू आउँदाजाँदा पनि सुरक्षितसँग बस्न सकियोस् भन्ने उद्देश्यबाट संस्कृतका ग्रन्थहरूबाट सिकेर यो घरको डिजाइन गरेको देखिन्छ । यसका लागि उनलाई उनका गाउँले मिस्त्री साथी भक्तबहादुरले सघाएको परिवारजन बताउँछन् ।जनशक्ति उनको राजनीतिक दर्शनसँग गहिरो रूपमा जोडिएको छ । उनले बहुसंख्यक नेपाली जनतालाई एकजुट बनाएर परिवर्तन ल्याउने मार्ग रोजेको सहजै बुझ्न सकिन्छ । यही कारणले मदनले जनमतमा आधारित ‘जनताको बहुदलीय जनवाद’ जस्तो सिद्धान्त यही पृष्ठभूमिमा परिकल्पना गरेका थिए । वास्तवमा उल्लेखित वाक्यले जनमतको सर्वशक्ति स्थापित गरेको छ । २०२८ सालको झापा विद्रोहबाट नेपालको कम्युनिस्ट आन्दोलन झिन्नभिन्न हुँदै गुज्रिरहेका बेला मदनको नेतृत्वमा त्यसले दीर्घकालीन आकार लिएको थियो । यही आधारमा भन्न सकिन्छ– ‘जनएकता अजेय शक्ति हो’ केवल एउटा वाक्य होइन, एक क्रान्तिकारी दर्शन हो, जसले जनतालाई सचेत, संगठित र सक्षम बन्न आह्वान गरेको छ ।मदनको शयन कक्ष माथिल्लो तलाको पूर्वपट्टि छ । कोठाको माथि मदनकै हस्तलिखित अक्षरमा लेखिएको छ, ‘नसोधीकन भित्र नपस्नुहोला ।’ पहिलो सुरक्षा कवच यही अनुरोधलाई लिन सकिन्छ । अर्को कुरा, मदनको शयन कक्षमा कोही मानिस भित्र छिर्न लाग्यो भने मदनको शयन कक्षबाट भित्रभित्रै गोप्य तवरले लुक्न मिल्ने गरी सुरुङ निर्माण गरिएको छ ।त्यहाँबाट लुक्दैलुक्दै माथि बुइँगलमा जान मिल्छ, बुइँगलमात्र होइन, घुमेर अर्कोपट्टिबाट अर्को भर्‍याङमा निस्कन मिल्छ । ‘वास्तवमा त्यो कला या कालिगढीलाई मान्नै पर्छ’, मदनसँग निकट रहेर काम गरेका नेकपा (एमाले) का उपाध्यक्ष गुरु बराल भन्छन्, ‘त्यो शिल्प मदनले संस्कृतकै अध्ययनबाट सिक्नुभएको थियो ।’पूर्वी नेपाल मोरङको इटहराको एक शान्त भू–भागमा रहेको यो घर कुनै सामान्य घर होइन । यो घर बनाउँदा मदन भण्डारीले त्यसलाई केवल बासका लागि मात्र बनाएनन्, उनको जीवनदर्शन, संस्कार र विचारको प्रतिबिम्ब थियो । उनको जीवनमा भएका आदर्श, संस्कार र शिक्षालाई भौतिक स्वरूपमा उतारिएको थियो यस घरमार्फत ।यो घरको भित्तामा संस्कृतका श्लोकहरू पनि कुँदिएका छन्– ‘सर्वे भवन्तु सुखिनः ।’ यस्ता मन्त्रले घरलाई पवित्र मात्र बनाएको छैन, यी श्लोकहरूले घरमा पाइला टेक्ने हरेकलाई संयमित, सामाजिक धर्म, सत्य तथा मानवताको मार्गमा चल्ने प्रेरणा दिन्छन् ।मदन भण्डारी र संस्कृत प्रेममदन भण्डारीको संस्कृतप्रेम ताप्लेजुङ ढुंगेसाँघुको ठोट्ने गाउँबाट सुरु भयो जहाँ उनको जन्म २००९ साल असार १४ गते भएको थियो । संस्कृत शिक्षाप्रतिको मोह आफ्ना पिता पण्डित देवीप्रसाद भण्डारी र दाजु स्वामी महिधरानन्द (डा. मनोजकुमार भण्डारी) बाट मदनमा सर्‍यो । स्वामी महिधरानन्दका अनुसार स्थानीय जिल्लामै संस्कृत शिक्षाको शुभारम्भ गरेका मदन २०२३ सालमा संस्कृत शिक्षाको अध्ययनका लागि भारतको वृन्दावन गए । थोरै समय देहरादुनमा पनि पढेर मदनले बनारसबाट संस्कृतमै उच्च शिक्षा लिएका थिए ।बनारस छँदै मदन पुष्पलाल समूहमार्फत कम्युनिस्ट आन्दोलनप्रति आबद्ध हुन्छन् । तर छोटै समयमा उनमा प्रवासमा बसेर मुलुकमा क्रान्ति हुँदैन, त्यसका लागि स्वदेश फर्कनुपर्छ र आन्दोलनलाई एकताबद्ध गर्नुपर्छ भन्ने भावना विकास हुन्छ । यही भावना बोकेर त्यतिबेलाको उनको आबद्धता रहेको मुक्तिमोर्चामा भएका साथीहरू समेत लिएर विद्रोह गर्दै उनी नेपाल प्रवेश गर्छन् । र, इटहरा फर्कन्छन् ।त्यही क्रममा उनी झापाली समूहसहित विभिन्न समूहमा विभाजित नेपाली कम्युनिस्ट आन्दोलनमा सम्बद्ध नेता/कार्यकर्ता भेट्न थाल्छन् । र, एकताको नयाँ विचारको बीजारोपण इटहराबाट गर्न थाल्छन् । यसैक्रममा आफैं लागेर इटहराको घर पनि बन्छ । यो घरमात्र बन्दैन, यहीँबाट विचारको प्रवाह विस्तार हुँदै जान्छ । नजिकै रहेको टेकबहादुर राईको घरमा नेकपा (माले) को स्थापना हुन्छ ।अनेकौं कम्युनिस्ट नेताहरू धार्मिक वा परम्परागत संस्कारप्रति विरोधी देखिए पनि मदन भण्डारी त्यसको अपवाद थिए । उनको विचार थियो– धर्म र संस्कार केवल आस्थाको फरक विषय नभई हाम्रो समाजको सभ्यता र सामाजिक जीवनको मेरुदण्ड हो । घरको दलिनमा एकातिर लेखिएको छ, ‘थरी देवीप्रसाद भण्डारी ।’ थरी अर्थात् गाउँमा मुखिया देवीप्रसाद अर्थात् मदनका बुवा नै त्यो घरका मूली थिए ।संस्कृत श्लोकहरू टाँसिएका, शुद्ध र पारदर्शी जीवनशैलीको प्रमाणित घर उनको गम्भीर चिन्तनको साक्षी थियो । अर्को श्लोक ‘सत्यम् शिवम् सुन्दरम्’ ले मदन भण्डारीको व्यक्तित्व– सादा, सत्यनिष्ठ र सुसंस्कारी स्वभावलाई पनि दर्शाउँछ ।पूर्वीय सभ्यतामा सत्य नै शिव (कल्याणकारी) हो र शिव नै सुन्दर (सौन्दर्यपूर्ण) मानिन्छ । यो गहन अर्थलाई नै मदनले आफ्नो जीवनसँग जोड्न चाहेका थिए । साथै संस्कृतका कतिपय उन्नत दर्शनलाई मदनले आफ्नो व्यवहारमा उतार्न खोजेको र राजनीतिक विचारमा समेत पूर्वीय दर्शन सापेक्ष बनाउन खोजेको देखिन्छ जुन दर्शनको उनले इटहराबाट श्रीगणेश गरेका थिए ।‘सत्य पवित्र हुन्छ र पवित्रता नै वास्तवमा सौन्दर्य हो’ भन्ने कुरा उनले संस्कृतको अध्ययनबाट राम्रोसँग बुझेका थिए । मदन भण्डारीले यो वाक्य आफ्नो घरमा लेखेर के सन्देश दिन खोजेका हुन् ? जीवनमा सत्य मार्गमा हिँड्नु नै कल्याणको बाटो हो भन्ने उनले राम्रोसँग बुझेको देखिन्छ । राजनीति, समाजसेवा वा व्यक्तिगत जीवनमा सत्य र पवित्रताको मूल्य सर्वोपरि हुनुपर्छ भन्ने उनले आफ्नो मान्यता बनाएका थिए ।त्यसैले इटहराको घर केवल काठको घरमात्र होइन, त्यो भावनाको केन्द्र पनि हो । जहाँ एउटा नेताको मात्र होइन, एउटा विचारशील मानिसको आत्मा र सादगी जीवनशैलीको झल्को पाइन्छ । सादा पलङ, पुस्तकहरूले भरिएको पुस्तकालय थियो त्यहाँ जुन अहिले त्यहाँबाट लोप भइसकेको छ । अतिथिहरूको सत्कारका लागि खुला ठाउँ र सन्तुलित वातावरण–यी सबैले देखाउँछ कि उनका लागि घर केवल आरामको थलो होइन, विचार विकासको प्रयोगशाला पनि हो ।आजको सन्दर्भमा त्यो घरको महत्त्वइटहरामा रहेको मदनले बनाएको घर होस् या उनी जन्मेको ताप्लेजुङ ढुंगेसाँघुस्थित घर संरक्षणको अभावमा जीर्ण बन्दै गएका छन् । दीर्घकालीन संरक्षण नभएर यो घर कमजोर हुनु भनेको घरमात्र कमजोर हुनु होइन, एमालेमा विचार र आस्था कमजोर हुनु र धमिरा लाग्नु हो ।हालै आफू मदन भण्डारीसँग बिहे गरेर भित्रिएको घर हेर्न इटहरा पुगेकी पूर्वराष्ट्रपति विद्यादेवी भण्डारीले जननेताका यी घरहरूको शीघ्र संरक्षणमा लाग्न सरकारको ध्यानाकृष्ट गरेकी थिइन् । भण्डारीले भनिन्, ‘यी घरको संरक्षणमा आफूले धेरै पहिलेदेखि आवाज उठाइरहे पनि सुनुवाइ भएको छैन । र, यी घरहरूको संरक्षण गर्नु वर्तमान सरकारकै कर्तव्य हो ।’इटहरा गाउँ नै अहिलेको रतुवामाई नगरपालिकामा परिणत भएपछि यो इटहराको इतिहास पनि मेटिने क्रममा छ । मदन भण्डारीको ऐतिहासिक महत्त्व बुझेका स्थानीयवासी शिवप्रसाद पौडेल भने मदनको यो घरलाई समेत समेटेर यस ठाउँलाई मदनग्राम बनाउन चाहन्छन् ।यस सम्बन्धमा स्थानीयवासीले पूर्वराष्ट्रपति भण्डारीको हालैको भ्रमणमा ज्ञापनपत्रसमेत दिएका थिए । अहिले जब हामी मदनको जन्मजयन्ती मनाउने क्रममा छौं, असार १४ गते, हामी केवल उनको योगदानको सम्झना मात्र गरिरहेका छैनौं, उनको घरलाई पनि एउटा स्मारकका रूपमा हेर्ने कल्पना पनि गरिरहेका छौं । त्यही घरमा पुग्दा हामीले उनको शालीनता, स्पष्ट विचार र जनताका लागि समर्पित भावनालाई महसुस गरेका थियौं ।त्यो घरलाई ‘मदन स्मृति संग्रहालय’ मा रूपान्तरण गर्नु सान्दर्भिक छ । मदनका विचार नयाँ पुस्तामा हस्तान्तरण गर्नु र उनको संस्कारलाई जोगाइराख्नु अब एमालेको कर्तव्य हुनुपर्छ । किनभने त्यो केवल मदन भण्डारीको घर होइन, त्यो घर नेपाली राजनीति, विचार र संस्कृति समेटिएको एउटा धरोहर हो ।‘जनताको बहुदलीय जनवाद’ का कट्टर समर्थक तथा व्याख्यातामध्येका एक नेकपा एमालेका सचिव योगेश भट्टराईको विचारमा ‘मदन भण्डारीले बनाएको इटहराको घर होस् या मदन जन्मेको ताप्लेजुङ ढुंगेसाँघुको घर कुनै सामान्य भौतिक संरचना मात्र होइनन् । ‘ती घर एउटा युगका साक्षी हुन्– जहाँ विचार बाँचिरहेका छन्, संस्कारहरू बोलिरहेका छन्’, भट्टराई भन्छन्, ‘असार १४ को दिन जब हामी मदनको जन्मजयन्ती मनाउँछौं, ती घरलाई हेरेर पनि हामी हाम्रो जीवनलाई सत्य र निष्ठापूर्वक जनताको सेवाको मार्गमा लगाउने संकल्प गरौं ।’४१ वर्षकै उमेरमा यस धराबाट सधैंका लागि अस्ताएका सरल र निष्ठावान् कम्युनिस्ट नेता मदनप्रति हार्दिक श्रद्धाञ्जली ।"
नेपाली फिल्म : डेढ अर्बको बक्स अफिस,"काठमाडौँ — एक समय नेपालका फिल्म हलहरूमा हिन्दी र अंग्रेजी फिल्मको वर्चस्व थियो । नेपाली फिल्मलाई प्रदर्शनमा स्थान नदिएको भन्दै स्थानीय कलाकार, निर्माता, निर्देशकहरूले गुनासो नै गर्थे । नेपाली फिल्म नचल्ने भएकाले धेरै ‘सो’ दिन नसकेको हलवालाहरूको प्रतिक्रिया हुन्थ्यो । अहिले हलहरू धानिएकै स्वदेशी फिल्मको व्यापारले छ ।त्यसैले गुनासो गर्ने पालो अहिले हलवालाहरूको छ । हिन्दी र अंग्रेजी फिल्मका दर्शक घटेकोमा उनीहरू चिन्तित छन् । तर, नेपाली फिल्मको कारोबार गत आर्थिक वर्षभन्दा चालु आवमा आधा अर्ब रुपैयाँले बढेकोमा समग्र फिल्म क्षेत्रले राहत महसुस गरेको छ ।बक्स अफिस तथ्यांक हेर्दा टिकट बिक्री, आम्दानी, प्रभाव सबै हिसाबले नेपाली फिल्मको बजार चालु आर्थिक वर्ष २०८१/८२ मा अघिल्लो आवको भन्दा उल्लेख्य सुधारिएको छ । नेपाली फिल्मको टिकट बिक्री विदेशी फिल्मको भन्दा दोब्बर छ । पछिल्ला दुई वर्षमा ‘महाजात्रा’, ‘बोक्सीको घर’, ‘दिमाग खराब’, ‘पूर्णबहादुरको सारङ्गी’, ‘१२ गाउँ’, ‘छक्कापञ्जा ५’, ‘ऊनको स्वीटर’, ‘अञ्जिला’ जस्ता फिल्मले हलहरूमा मनग्गे दर्शक जम्मा गर्न सके ।चलचित्र विकास बोर्डको तथ्यांकअनुसार आव २०८०/८१ मा ‘एनिमल’, ‘जवान’, ‘कल्की २८९८ एडी’ जस्ता भारतीय फिल्मको वर्चस्व थियो । चालु आवमा भने सर्वाधिक आम्दानी गर्ने १० फिल्ममध्ये शीर्ष पाँच वटा त स्वदेशी नै छन्, दोस्रो नम्बरको ‘पुष्पा २’ बाहेक ।चालु आवमा प्रदर्शन भएका ६१ वटा स्वदेशी फिल्मले १ अर्ब ५१ करोड ३२ लाख रुपैयाँ कुल आम्दानी गरेका छन् । सोही आवमा ७८ वटा विदेशी फिल्मको कुल आय ८६ करोड ९३ लाख रुपैयाँमा खुम्चिएको छ । गत आवमा प्रदर्शन भएका कुल ९० वटा विदेशी फिल्मको ‘ग्रस कलेक्सन’ १ अर्ब २५ करोड ६१ लाख रुपैयाँ छँदा ४५ वटा नेपाली फिल्मले ९८ करोड ४९ लाख रुपैयाँ कुल आम्दानी गरेका थिए । चालु आवको यस अवधिसम्म स्वदेशी फिल्मको कुल आम्दानी विदेशी फिल्मको भन्दा झन्डै ६४ करोड रुपैयाँले बढी छ ।चालु आवमा स्वदेशी फिल्मका ५७ लाख ९६ हजार टिकट बिक्री भएकोमा विदेशी फिल्मको टिकट बिक्री भने २६ लाख मात्रै छ । ‘ऊनको स्वीटर’, ‘महाभोज’, ‘हाउसफुल ५’, ‘हाउ टु ट्रेन योर ड्रागन’, ‘बलेरिना’, ‘एलियो’, ‘ट्वान्टी एट इयर्स लेटर’ र ‘कुबेरा’ फिल्म अझै पनि हलमा चलिरहेकाले यो तथ्यांक आवको अन्तिमसम्ममा केही थप बढ्न सक्छ ।गत आवमा ४५ वटा नेपाली फिल्मको कुल ३४ लाख वटा टिकट बिक्री भएका थिए भने ९० वटा विदेशी फिल्मको ३९ लाख वटा । चालु आवको हालसम्म सबैभन्दा धेरै आम्दानी गर्ने ‘पूर्णबहादुरको सारङ्गी’ एक्लैले १७ लाखभन्दा बढी टिकट बिक्री गरेर झन्डै ४७ करोड रुपैयाँ आम्दानी गरेको छ ।आम्दानीका हिसाबले दोस्रो स्थानमा रहेको ‘पुष्पा २’ ले यस वर्ष नेपालबाट २६ करोड ४४ लाख रुपैयाँ संकलन गरेको छ । ‘पुष्पा २’ को टिकट बिक्री संख्या ८ लाख ४४ हजार रहेकोमा ८ लाख १८ हजार वटा टिकट बिक्री भएको ‘अञ्जिला’ भने यस वर्ष बक्स अफिस कलेक्सनमा छैटौं स्थानमा रह्यो । अभिनेता विराज भट्टले निर्देशन तथा निर्माण गरेको एक्सन थ्रिलर ‘१२ गाउँ’ ले झन्डै २० करोड रुपैयाँ कुल आम्दानी (ग्रस कलेक्सन) गरेको थियो ।हेमराज बीसी निर्देशित फिल्म ‘छक्कापञ्जा ५’ ले १५ करोड र नवीन चौहान निर्देशित ‘ऊनको स्वीटर’ ले ११ करोड रुपैयाँ आम्दानी गरेका छन् । राष्ट्रिय महिला फुटबल टोलीकी कप्तान तथा गोलकिपर एन्जिला तुम्बापो सुब्बाको जीवनमा आधारित फिल्म ‘अञ्जिला’ ले ८ करोड ८६ लाख रुपैयाँ ‘ग्रस कलेक्सन’ गरेको छ ।१७ वटादेखि १७ लाख वटा टिकट बिक्रीअघिल्लो आवको तुलनामा चालु आवमा १६ वटा बढी स्वदेशी फिल्म प्रदर्शनमा आए । टिकट बिक्री ७० प्रतिशतले वृद्धि हुँदा आम्दानी ५२ करोड ८३ लाख रुपैयाँले बढेको देखिन्छ । गत वर्ष ‘महाजात्रा’ ले ५ लाख ३२ हजार दर्शक हलमा भित्र्याएर १५ करोड रुपैयाँभन्दा धेरै कमाइ गरेको थियो ।यस वर्ष ‘पूर्णबहादुरको सारङ्गी’ ले १७ लाख दर्शकलाई हलसम्म ल्याएर कीर्तिमानी रचेको छ । बाबु–छोराबीचको भावुक सम्बन्धमा बनेको यस फिल्मलाई दर्शकले औधी रुचाए । यस वर्ष सबैभन्दा कम टिकट बिक्री हुने फिल्मचाहिँ ‘शिरफूल’ बन्यो, जसले जम्मा ८९ वटा टिकट बिक्रीबाट १८ हजार ५ सय रुपैयाँ आम्दानी गरेको देखिन्छ ।यसैगरी गत वर्ष साउन ५ मा प्रदर्शनमा आएको ‘ए ढाक्रे दाइ’ का जम्मा १७ वटा टिकट बिक्री भएको बक्स अफिस तथ्यांकमा देखिन्छ । यसबापत सो फिल्मले कुल २ हजार ६ सय ५० रुपैयाँ संकलन गरेको थियो । २०८२ मा नेपाली फिल्मको कुल टिकट बिक्री संख्या ५८ लाख नाघेको छ र यो अघिल्लो वर्षभन्दा २४ लाखले बढी हो ।यसले पनि नेपाली फिल्म हेर्न हलहरूमा जाने दर्शकको संख्या उल्लेखनीय रूपमा बढेको देखाउँछ । तथापि, युवाहरूको विदेश पलायन र ओटीटीका कारण विदेशी फिल्म हेर्ने दर्शक घट्नुलाई फिल्म क्षेत्रले अर्थपूर्ण ढंगले हेरिरहेको छ ।"
प्रधानमन्त्रीसँग प्रवासी नेपाली मञ्चको अन्तर्क्रिया : स्वदेश फर्किएर विकास र समृद्धिमा सघाउन आग्रह,"मेड्रिड (स्पेन) — प्रधानमन्त्री केपी शर्मा ओलीले स्पेनस्थित प्रवासी नेपाली मञ्चका पदाधिकारी तथा प्रतिनिधिसँग अन्तर्क्रिया गरेका छन्।संयुक्त राष्ट्र सङ्घको विकासका लागि वित्त सम्मेलनसम्बन्धी कार्यक्रम सकिएपछि स्पेनको सेभियाबाट म्याड्रिड पुगेका प्रधानमन्त्री तथा नेकपा (एमाले) का अध्यक्ष ओलीसँग गएराति भेटघाट भएको हो।स्पेनका लागि नेपाली राजदूतको निवासमा आयोजित भेटका क्रममा एमाले निकट मञ्चका पदाधिकारीहरूले प्रधानमन्त्री ओलीलाई स्वागत एवं सम्मान गर्दै नेपालमा भइरहेको विकास र समृद्धिको यात्राको सफलताको कामना व्यक्त गरेका थिए।प्रधानमन्त्री ओलीले विदेशमा आर्जन गरिएको ज्ञान, अनुभव र पुँजीलाई स्वदेशको विकासमा लगाउन आग्रह गर्दै नेपाल फर्केर उपयुक्त पेसा–व्यवसायमा संलग्न हुन अनुरोध गरे।उनले मुलुकमा स्थिरता र विकासका लागि दुई ठूला दलबीचको सहकार्यमा वर्तमान सरकार बनेको स्पष्ट पार्दै, समयअनुसार नेपाली कांग्रेसका सभापति शेरबहादुर देउवालाई सत्ता हस्तान्तरण गर्ने प्रतिबद्धता पनि दोहोर्‍याए।प्रधानमन्त्री ओलीले विषम परिस्थितिमा समेत राजनीतिक निकास र स्थायित्व प्रदान गर्दै आएको विगतलाई स्मरण गर्दै आगामी दिनमा पनि त्यस्तै निकास प्रदान गरिने बताए। उनले अहिलेको गठबन्धन वा आफ्नै पार्टीभित्र बाहिर चर्चा भइरहेकोजस्तो कुनै समस्या नरहेको स्पष्ट गरे।भेटका क्रममा प्रधानमन्त्रीका प्रमुख सल्लाहकार तथा एमाले उपमहासचिव विष्णुप्रसाद रिमाल, स्पेनका लागि नेपाली राजदूत शनिल नेपाल, प्रवासी नेपाली मञ्च अन्तर्राष्ट्रिय समिति सचिव तथा संगठन विभाग प्रमुख हेम शेर्पा, युरोप महादेश समिति संयोजक मुक्तबहादुर गुरुङ, मञ्चका स्पेन अध्यक्ष केदार ढुङ्गाना, म्याड्रिड समिति अध्यक्ष शिवराज सिग्देल र पोर्चुगल अध्यक्ष दीपक क्षेत्री सहभागी थिए।"
न्युयोर्कमा नेपाली जनजातिको सांस्कृतिक साँझ,"अमेरिका — नेपालका आदिवासी जनजाति समुदायले अमेरिकाको न्युयोर्कमा मौलिक संस्कृति प्रस्तुत गरेका छन् ।न्युयोर्कको उडसाइडमा नेपाल आदिवासी जनजाति महासंघ (फिप्ना) अमेरिकाले शुक्रबार आयोजना गरेको आदिवासी जनजाति सांस्कृतिक साँझमा आदिवासी जनजातिका १८ समूहले मौलिक संस्कृति र नृत्य प्रस्तुत गरे । डम्फु र टुंगना बजाउँदै तामाङ सेलो र डोलक बजाउँदै नाचिएको सोई ढोले सोईले नेपालको सांस्कृतिक विविधतालाई अमेरिकामा जीवन्त बनाएको थियो । त्यस्तै कुमारी नाच, शेर्पा नाचसँगै मगर संस्कृति झल्किने नृत्यले कार्यक्रमलाई रोचक बनाएको थियो । कार्यक्रममा सहभागीहरु मौलिक भेषभूषामा उपस्थित भएका थिए ।सन् २००५ मा स्थापना भएको नेपाल आदिवासी जनजाति महासंघ न्युयोर्कको सबैभन्दा ठूलो नेपाली संस्था हो । ग्लोबल जनजाति महासंघको नाममा गठन भएको यो संस्था सन् २००७ मा नेपाल आदिवासी जनजाति महासंघ बनेको हो । महासंघले नेपालको कला, संस्कृति, भेषभूषा, परम्परा र भाषा संरक्षण, संवर्धन एवं पुस्तान्तरणमा महत्वपूर्ण योगदान दिँदै आएको छ भने नेपालमा विभिन्न परिस्थितिमा सहयोग गरिरहेको छ ।फिप्नाका अध्यक्ष तोरण गुरुङको अध्यक्षतामा सञ्चालन भएको सांस्कृतिक साँझको समन्वय एवं व्यवस्थापन महासचिव दीपक चौधरीले गरेका थिए । कार्यक्रममा न्युयोर्क महानगरका स्थानीय प्रतिनिधिको पनि उपस्थिति रहेको थियो । फिप्नालाई न्युयोर्क महानगर डिस्ट्रिक्ट ३० का काउन्सिल म्यान रोबर्ट होल्डेनले सर्टिफिकेट अफ रिकग्निसन हस्तान्तरण गरेका थिए ।फिप्नाका अध्यक्ष गुरुङले अमेरिकामा रहे पनि आफ्नो भाषा, संस्कृति र परम्परालाई निरन्तरता दिने भन्दै दोस्रो पुस्तालाई पनि आफ्नो संस्कृतिप्रति गर्व गर्ने वातावरण बनाउने दाबी गरे । अध्यक्ष गुरुङले जुलाई ९ मा न्युयोर्कमा आदिवासी जनजाति दिवसको आयोजना गरिएको र यो दिवसलाई ऐतिहासिक बनाउन सबैलाई आग्रह गरे ।महासचिव चौधरीले सम्पूर्ण संघसंस्थाहरुलाई अझै सक्रिय भएर लाग्न आग्रह गर्दै त्यसको नेतृत्वका लागि फिप्ना सधैं तयार रहेको बताए ।"
बेइजिङमा 'टुरिजम प्याकेज' बेच्दै नेपाली व्यवसायी,"बेइजिङ — अन्तर्राष्ट्रिय ट्राभल प्रदर्शनी (बीआईटीई-२०२५) चीनको राजधानी बेइजिङस्थित छाओयाङ जिल्लामा पर्ने चाइना अन्तर्राष्ट्रिय प्रदर्शनी केन्द्रमा चलिरहेको छ ।शुक्रबारदेखि सुरुप्रदर्शनीको ऊर्जा, जलस्रोत तथा सिँचाइमन्त्री दीपक खड्का शनिबार अवलोकन गर्न पुगेका थिए ।शाङ्हाई सहयोग संगठन अन्तर्गत ऊर्जामन्त्रीस्तरीय सम्मेलनमा भाग लिन चीन आएका मन्त्री खड्का चच्याङ प्रान्तबाट व्यक्तिगत यात्राका सिलसिलामा बेइजिङ आएका यो मौका जुरेको थियो । शनिबार प्रदर्शनीस्थलमा बेइजिङस्थित नेपाली दूतावासका कर्मचारीहरू पनि पुगेपछि नेपाली प्रदर्शकहरु उत्साहित भए ।नेपाल पर्यटन बोर्डका वरिष्ठ प्रबन्धक सुमन घिमिरेले छिमेकी मुलुक चीन नेपालका लागि पहिलेदेखि पर्यटकीय स्रोत मुलुक भएकाले चीनमा आयोजना हुने कुनै पनि पर्यटन प्रवर्धनमूलक कार्यक्रमलाई प्राथमिकतामा राखेको बताए । घिमिरेका अनुसार नेपालले कला, संस्कृति, होलिडे, बुद्धिजम लगायतका विषयलाई पर्यटन प्याकेजमा राखेको छ ।पर्यटन बोर्डका वरिष्ठ अधिकृत गोपाल पोखरेलका अनुसार यो प्रदर्शनीबाट धेरै पर्यटकीय प्याकेज सेल हुने प्रतीक्षामा ट्राभल एजेन्सीहरू छन् ।नेपालले तीन दिने मेलामा उच्च गुणस्तरका पर्यटन सेल पहिचान गर्ने, सहकार्य बैठक आयोजना गर्ने र बीटूबी सत्रहरू राखेर नेपालको विविध सौन्दर्य प्रदर्शन गरिरहेका छन् ।प्रदर्शनी स्थलमा पर्ल होलिडेज प्रालि, आउटसाइन एडभेन्चर प्रालि, नेपाल हिमालयन इन्टरनेशनल ट्राभल कम्पनी प्रालि, जर्नी डीएमसी प्रालि, हिमालय सेफ्टी ट्रेक्स एन्ड एक्सपिडिसन प्रालि, ड्र्यागन होलिडेज प्रालि, एक्सेसिबल एडभेन्चर प्रालि/फ्रेन्ड्स एडभेन्चर टोली प्रालिले टुरिजम प्याकेज सेल गरिरहेको पर्ल होलिडेका रामशरण न्यौपानेले कान्तिपुरलाई बताए ।‘पर्यटनले संसारलाई जोड्छ, बेइजिङले विश्वको ध्यान मोड्छ’ भन्ने नारा राखिएको यस प्रदर्शनीमा नेपाल सहित जापान, माल्दिभ्स, रूस, क्युबा, काजकिस्तान, भियतनाम लगायतका देश र क्षेत्रका पर्यटन उद्यमी, एजेन्सीहरू, पर्यटन उत्पादन आपूर्तिकर्ताहरू र पर्यटन सेवा ब्रान्ड प्रदर्शनीमा आकर्षित भएका छन् । प्रदर्शनी आज सकिँदै छ ।"
न्युयोर्कको सडकमा नेपाली मेला,"अमेरिका — अमेरिकाको मुख्य सहर न्युयोर्कमा शनिबार एकदिने नेपाली मेला आयोजना गरिएको छ । न्युयोर्कको ज्याक्सन हाइटस्थित सडकमा नेपाली खाना, संस्कृति र मौलिकताको प्रचार गर्ने उद्देश्यले ‘हिमालयन स्ट्रिट एवम् हाम्रो मेला’ आयोजना गरिएको हो ।निम्जी, ओम र दिपेनको संयुक्त आयोजनामा आयोजित उक्त मेलामा नेपाली खाना, मौलिक वस्तुहरू, सांस्कृतिक पहिचान झल्काउने सामग्रीहरू साथै नेपाल प्रतिनिधित्व गर्ने विभिन्न स्टलहरू राखिएका थिए । ३७ वटा स्टल रहेको मेलामा नेपाली, भारतीय, दक्षिण एसियालीमूलका समुदायसँगै पर्यटकहरूको समेत घुइँचो लागेको थियो ।मेलामा नेपाली सांगीतिक ब्यान्ड र स्थानीय नेपाली मूलका कलाकारहरूले प्रस्तुत गरेको कार्यक्रमले अमेरिकी नागरिकहरू समेत झुमेका थिए ।मेलामा न्युयोर्क राज्यका सांसद स्टेफन रागा र क्वीन्स नगर अध्यक्ष डोनोभान रिचर्ड्स जुनियरको सह प्रायोजन तथा न्युयोर्कस्थित नेपाल सरकार पर्यटन प्रवर्द्धकको सहकार्य रहेको थियो । मेलालाई प्रभावकारी बनाउन ‘एनवाई नेपाली काम पोस्ट’ र ‘च्याम्पियन मार्सल आर्ट्स क्लब’ले पनि सहकार्य गरेका थिए ।नेपालको पर्यटन प्रवर्द्धन, अमेरिकामा नेपाली वस्तुहरूको पहुँच विस्तार तथा स्थानीय नेपाली व्यवसायको प्रवर्द्धनका लागि मेला आयोजना गरिएको आयोजक दिपेन्द्र लामाले जानकारी दिए । मेलाले नेपाली व्यवसायी तथा नेपालका मौलिक वस्तुहरूको व्यापारलाई प्रत्यक्ष रूपमा फाइदा पुर्‍याएको दाबी पनि उनले गरे ।मेलाले नेपालको पर्यटन प्रवर्द्धनमा महत्त्वपूर्ण भूमिका निर्वाह गरेको न्युयोर्कका लागि नेपाल सरकारका पर्यटन प्रवर्द्धक गोकुल श्रेष्ठले बताए । ‘आगामी दिनमा आयोजना गरिने मेलालाई थप प्रभावकारी बनाइनेछ,’ उनले भने, ‘अर्को पटक स्टल थप्नेछौँ र स्थानीयको सहभागिता अझै बढाउनेछौँ ।’मेलामा प्रदर्शन गरिएका वस्तुहरू तथा नेपालका मौलिक खानाले स्थानीय नागरिकलाई आकर्षित गरेको आयोजकहरूको दाबी छ । मेलामा नेपालसम्बन्धी विभिन्न जानकारीमूलक पुस्तकहरू समेत वितरण गरिएको थियो । मेला स्थानीय सरकारका प्रतिनिधि तथा राज्यसभा सांसदहरूले अवलोकन गरेका थिए ।"
नेपाल-अस्ट्रेलिया व्यापार सहकार्यबारे भिक्टोरियामा कार्यक्रम,"काठमाडौँ — नेपाल र अस्ट्रेलियाबीचको अन्तर्राष्ट्रिय व्यापारिक सहकार्य, सांस्कृतिक आदान–प्रदान र आपसी संलग्नता प्रवर्द्धन गर्ने उद्देश्यले अस्ट्रेलियाको भिक्टोरिया राज्यमा अन्तर्राष्ट्रिय व्यापार मञ्चले एक कार्यक्रम गरेको छ ।भिक्टोरियास्थित विन्डम सिटी काउन्सिलको स्पार्क इनोभेसन हबमा आयोजित कार्यक्रम वेरिबी व्यापार तथा पर्यटन संघ (डब्लुबीटीए) र अस्ट्रेलियन काउन्सिल फर मल्टिकल्चरल इन्टरप्रेन्योर्स (एसीएमई) ले संयुक्त रूपमा गरेको हो । कार्यक्रममा नेपालबाट धौलागिरी एड्भेन्चर सहयोगीको रूपमा जोडिएको थियो ।कार्यक्रमका विशेष आकर्षणको रूपमा त्रैमासिक म्यागेजिन 'फ्रम हिमालयज टु ओसन' (हिमालदेखि महासागरसम्म) सार्वजनिक गरिएको थियो । म्यागेजिनमा नेपाल–अस्ट्रेलिया सम्बन्धका विविध पाटाहरू समेटिएको‌ छ।म्यागेजिनमा द्विपक्षीय सम्बन्ध, कूटनीति, संस्कृति, व्यापार, पर्यटन, उद्यमशीलता, युवा सहभागिता तथा साझा उपलब्धिबारे सामग्री समावेश छन् । कार्यक्रमका वाल्टर एस. विलागोन्जालो (ओएएम) ले यस्ता मञ्चहरूले विभिन्न देशका उद्यमीहरूबीच संवाद र सहकार्यलाई प्रोत्साहन गर्ने बताए ।पूर्वमेयर तथा काउन्सिलर जेनी बरेरा, बीना महार्जन, सल्लाहकार जिम ग्रिसबर्ट, रामकुमार श्रेष्ठ, इयान ग्रीन (ओएएम), रिनु मोक्तान लगायतका वक्ताहरूले नेपाल–अष्ट्रेलिया सहकार्यलाई थप मजबुत बनाउने विषयमा जोड दिए ।कार्यक्रमका अवसरमा धौलागिरी एड्भेन्चर प्रालि र मौलिक फिल्म्स प्रालिका तर्फबाट दान घिसिङले‌ वाल्टर एस. विलागोन्जालो, डेबोरा डिकिन्सन र राजेन्द्र महार्जनलाई नेपाल अस्ट्रेलिया सम्बन्धमा उल्लेखनीय योगदानको लागि सम्मान गरे । त्यस अवसरमा घिसिङले वेरबरीमा एसियाली महोत्सव गर्ने घोषणा समेत गरे ।काउन्सिलर ज्यासमिन हिलले कार्यक्रममा सहभागी सबैलाई धन्यवाद दिँदै विन्डम सिटीको बहुसांस्कृतिक समुदायको भूमिकाबारे चर्चा गरिन् । कार्यक्रममा नेपाली र अस्ट्रेलियन विभिन्न संस्थाका प्रतिनिधिहरूको उपस्थिति थियो ।"
चीनको खुनमिङमा जारी दक्षिण एक्स्पो मेलामा नेपालको उपस्थिति,"बेइजिङ — नेपालको सक्रिय सहभागिता रहने गरेको चीन-दक्षिण एसिया एक्स्पो बिहीबारदेखि चीनको दक्षिणी युनान प्रान्तको खुनमिङ सहरमा सुरू भएको छ ।सन् २०१३ मा प्रथम संस्करण आयोजना हुँदा तत्कालीन उपराष्ट्रपति परमानन्द झाले उपस्थिति जनाएको यो एक्स्पो चीनले दक्षिण एसियालाई बजार प्रवर्द्धन गर्न सुरुवात गरेको एउटा मञ्च हो । एक्स्पोसँगै २९औं खुनमिङ आयात-नियात मेला पनि जारी छ ।विगतमा उपराष्ट्रपति, सभामुख, मन्त्री लगायतको उपस्थिति रहने एक्स्पोको नवौं संस्करणमा भने नेपालबाट राजदूतको सहभागिता रह्यो । चिनियाँ राष्ट्रिय जन कांग्रेसको स्थायी समितिका उपाध्यक्ष वाङ तोङमिङले उद्घाटन समारोहमा बोल्दै दक्षिण एसियाली देशका नेता तथा व्यापारिक प्रतिनिधिहरूलाई स्वागत गरे ।उनले हालैका वर्षहरूमा चीन र दक्षिण एसियाली देशहरूले खुलापन, सहयोग र समावेशीकरणको भावनालाई पालना गरेको बताउँदै विभिन्न क्षेत्रमा व्यावहारिक सहयोगलाई गहन पारिएको, आर्थिक तथा व्यापारिक विकासको राम्रो गति कायम राखिएको र सबै देशका जनतालाई फाइदा पुग्ने परिणामहरू हासिल गरेको कुरा औंल्याए । उनले भने, ‘दुई पक्षबीचको पारस्परिक लाभदायक सहयोगले चीन र दक्षिण एसियाली जनताबीचको परम्परागत मित्रतालाई गहिरो बनाउन बलियो जग बसालेको छ । क्षेत्रीय विकासका लागि उदाहरण स्थापित गरेको छ ।’चीनले दक्षिण एसियाली देशहरूको विकाससँग आफ्नो विकासलाई अझ नजिकबाट एकीकृत गर्ने इच्छा प्रकट गर्दै वाङले शान्ति, समृद्धि, सुन्दरता र मित्रताको आधारमा चीनले निरन्तर रणनीतिक पारस्परिक विश्वास बढाउने, बहुपक्षीयताको दृढतापूर्वक रक्षा गर्ने, व्यावहारिक सहयोग, पारस्परिक सिकाइ र लाभलाई सक्रिय रूपमा अघि बढाउने सुनाए । उनले थपे, ‘छिमेकी देशहरूको लागि साझा भविष्य भएको समुदायको निर्माणलाई गर्ने र सुखद भविष्य सिर्जना गर्ने चीनको अभिलाषा हो ।’समारोहमा चीनका लागि नेपाली राजदूत कृष्णप्रसाद ओलीले सहभागिता जनाए ।ओलीले चीन र नेपालबीच दौत्य सम्बन्ध स्थापनाको भएको ७०औं वार्षिकोत्सव भएको स्मरण गर्दै व्यापार, पर्यटन, कृषि, ऊर्जा, सूचना प्रविधि, कनेक्टिभिटी, स्वास्थ्य लगायतका क्षेत्रमा चिनियाँ लगानी सहयोग अपेक्षित भएको बताए । नेपाल भूपरिवेष्ठित नभएर चीनसँगको सहकार्य भूजडित भएको भन्दै उनले पोखरा र खुनमिङ सहरबीच सहर सम्बन्ध रहेको र त्यहाँस्थित चिनियाँ नागरिकलाई नेपाल भ्रमणको निम्तो दिए ।क्षेत्रीय आदानप्रदानका लागि चीनले राम्रो मञ्च उपलब्ध गराएको भन्दै राजदूत ओलीले प्राकृतिक स्रोत, सांस्कृतिक विविधता, जीवन्त बजार तथा विशाल सम्भाव्यताका कारण दक्षिण एसियासँग सहयोग र सहकार्य बढाउनु आवश्यक रहेको चर्चा गरे ।साझा विकासका लागि एकता र सहयोग भन्ने नाराका साथ नवौं चीन-दक्षिण एसिया एक्स्पो जुन १९ तारिखदेखि २४ तारिखसम्म जारी रहनेछ । चीनको वाणिज्य मन्त्रालय र युनान प्रान्तीय जनसरकारले संयुक्त रूपमा आयोजना गरेको यो गतिविधि नै चीन र दक्षिण एसियाली देशहरूबीचको महत्त्वपूर्ण आर्थिक र व्यापारिक आदानप्रदान गतिविधिमध्ये एक हो । अफगानिस्तान, भुटान, बंगलादेश, लाओस, म्यानमार, माल्दिभ्स, श्रीलंका, युएई भियतनाम लगायत देशहरूले विभिन्न मञ्च तथा प्रदर्शनीमा भाग लिएको एक्स्पोमा नेपालबाट १२० भन्दा बढी प्रदर्शकहरूले सहभागिता जनाएका छन् ।मेलाका कूल १७ पेभेलियनमा राखिएका १२ सय स्टलमध्ये १२० स्टलमा नेपाली व्यवसायीले हस्तकला, बुद्ध मूर्ति, चिया, कफी, पस्मिना, काष्ठकला, मूर्तिकला, थाङ्का, नेपाली कागजका उत्पादन, रुद्राक्ष, बुद्धचित्त, जडीबुटी लगायतका वस्तुहरू प्रदर्शनीमा राखेका छन् । हस्तकलात्मक वस्तुहरुको महत्त्व घट्दै गएको र नेपालको राजनीतिक तहबाट पनि बेवास्ता हुँदै आएकाले पहिलेको तुलनामा व्यापारिक सरगर्मी कम भएको प्रदर्शनमा सहभागी युनाइटेड ह्यान्डीक्राफ्ट इन्डस्ट्रिजका सुरेश ढकालले कान्तिपुरसँग बताए । उनले भने, ‘नेपालको नयाँ उत्पादन नै केही भएन । त्यसमाथि राजनीतिक वातावरणले पनि प्रभाव पारेको छ ।’नेपालबाट पनि प्रदर्शनीप्रति खासै चासो नदेखाइएकोमा उनले खल्लो लागेको बताए । हरेक देशका प्रतिनिधिहरूले आआफ्ना स्टलमा पुगेर हौसला बाँड्दै हिँडेको भन्दै उनले भने, ‘प्रदर्शनीमा सबैभन्दा ठूलो ४ वटा कक्ष मेरै छन्, तर कुनै नेपाली विशिष्ट पाहुनाको अनुहार देखिएको छैन ।’प्रदर्शनको पहिलो दिन सीमित अवलोकनकर्ताले मात्रै प्रवेश पाएको, दोस्रो दिन वर्षा भएकोले शनिबार वा आइतबारको बिदामा व्यापार बढ्ने आसमा उनी छन् ।प्रथम एक्स्पो २०१३ मा उपराष्ट्रपति झा, २०१४ मा प्रधानमन्त्री सुशील कोइराला, २०१५ मा वाणिज्यमन्त्री सुनीलबहादुर थापा, २०१६ मा उपराष्ट्रपति नन्दबहादुर पुन, सन् २०१७ मा बाह्य मुलुक अन्तर्गत काठमाडौंमा, २०१८ मा पुनः पुन, २०१९ २०२३ मा रामसहायप्रसाद यादवले, २०२४ मा राष्ट्रिय सभाकी उपाध्यक्ष विमला घिमिरेले भाग लिएकी थिइन् । बाह्य मुलुक र कोरोना महामारी बाहेक प्रायः सबैजसो एक्स्पोमा नेपालको उच्च सहभागिता रहने गरेको नेपाल-चीन कार्यकारी परिषद्का अध्यक्ष अनुपरञ्जन भट्टराईले स्मरण गरे ।चाइना डेलीका अनुसार बिहीबारदेखि चीनको दक्षिण पश्चिममा जारी एक्स्पोका विभिन्न फोरममा ७३ देश, क्षेत्र र अन्तर्राष्ट्रिय संस्थाका प्रतिनिधिहरूका साथै २,५०० भन्दा बढी उद्यमहरूको सहभागिता छ।"
बेइजिङमा चीन-नेपाल सगरमाथा साहसिक पर्यटन तथा संस्कृति कार्निभल,"बेइजिङ — विश्वको सर्वोच्च शिखर सगरमाथाका चिनियाँ आरोहीहरूले हिमालमा बढ्दो प्रदूषण तथा अनियन्त्रित भीडभाडप्रति चिन्ता प्रकट गरेका छन् । बेइजिङस्थित नेपाली राजदूतावासले आयोजना गरेको चीन-नेपाल सगरमाथा साहसिक पर्यटन तथा संस्कृति कार्निभल-२०२५ मा सहभागी पर्वतारोहीहरूले आफ्नो हिमाल आरोहणको अनुभव सुनाउँदै जलवायु परिवर्तनका कारण पग्लँदो हिउँ र बढ्दो प्रदूषणतर्फ नेपाल सरकारले ध्यान दिनुपर्ने सुझाव दिए ।चीनको शनचन माउन्टेनियरिङ तथा आउटडोर स्पोर्ट्स् एसोसियसन र द पेलिओटसँग मिलेर नेपाली दूतावासले ३ जना नेपाली र ७० भन्दा बढी चिनियाँ पर्वतारोहीहरूलाई आमन्त्रण गरेको थियो । कार्यक्रममा नेपालको परम्परागत संस्कृति झल्किने विशेष प्रस्तुती गराइएको थियो । चीनमा अध्ययनरत विभिन्न विद्यार्थीहरूको समूहले नेपाली मौलिक गीतसंगीतमा परम्परागत नृत्य देखाए । समता बज्राचार्य, अनुश्री कुइँकेल, चेतना तिवारी, यशस्वी बज्राचार्य, श्रेया बेलबासे र आर्जु खड्काले स्वागत नृत्य देखाएपछि नेपालबाट संस्कृति, पर्यटन तथा नागरिक उड्ययनमन्त्री बद्री पाण्डेले भिडियो सन्देश पठाए ।चीनका लागि नेपाली राजदूत कृष्णप्रसाद ओली र भिडियोमार्फत् नेपालका लागि चिनियाँ राजदूत छन सोङले नेपाल-चीन मित्रता र पर्यटकका लागि नेपालको हिमाली पर्यटन तथा हिमाली आकर्षणबारे चर्चा गरे । कार्यक्रममा बान्के फाउन्डेसन तथा डीप-रक् ग्रुपका मानार्थ अध्यक्ष एवं संस्थापक वाङ् श्ले सम्बोधन गरे भने राजदूत ओलीले तयार पारेको गीत ‘हिमालय’ प्रस्तुत गरिएको थियो । नेपाल पर्यटन बोर्डकी वरिष्ठ प्रबन्धक अर्चना केसीले प्रस्तुति दिइन् भने ‘नेपाल की छोरी हुँ म’ बोलको सांस्कृतिक नृत्यमा सबिना गोपालीले नेपाली दूतावासदेखि केही मिटरको दूरीमा रहेको फोर सिजन होटलको हल तताइदिइन् ।कार्यक्रममा चिनियाँ तथा नेपाली पर्वतारोहीहरुले आफ्नो यात्रा अनुभव सुनाउनुका साथै नेपालको पर्वतारोहण पर्यटनका संभाव्यताबारेमा जानकारी दिए । कार्यक्रममा भाग लिनका लागि नेपालबाट चर्चित आरोही पूर्णिमा श्रेष्ठ सहित मिङ्मा शेर्पा र मिङ्मा जी बेइजिङ आएका थिए ।एकै सिजनमा तीन पटक सर्वोच्च शिखर सगरमाथा आरोहण गरेकी पर्वतारोही तथा पत्रकार पूर्णिमा श्रेष्ठले सगरमाथासहित विश्वका विभिन्न हिमाल आरोहण गरिसकेकी छन् । कार्यक्रम अवधिमा ३ जना नेपाली पर्वतारोहीका साथै ७० जना चिनियाँ आरोही र पेलिओट अध्यक्ष, शनचन माउन्टेनियरिङ तथा आउटडोर स्पोर्टस् सम्बद्ध पदाधिकारीहरूलाई सम्मान गरिएको थियो ।सांस्कृतिक मारुनी नृत्य ‘वारि तुँवालो पारी तुवाँलो’बाट अम्बिका घिमिरेले दर्शकको मन जितेकी थिइन् भने इसिमोड र सगरमाथा प्रदूषण नियन्त्रण समितिले तयार पारेको ‘सेभ द स्नो’ विषयक घोषणा जारी गरियो । साथसाथै इसिमोडका पेमा ग्यात्सो डीजी, एसपीसीसीका छिरिङ शेर्पालगायतले भिडियो सन्देश दिए । पर्वतारोहीका भिडियो वृत्तचित्र पनि सो अवसरमा देखाइएको थियो ।"
बेइजिङस्थित श्वेत चैत्यमा सांस्कृतिक सप्ताह,"बेइजिङ — नेपाल-चीन दौत्य सम्बन्ध स्थापनाको ७०औं वर्षगाँठ एवम् चिनियाँ सांस्कृतिक सम्पदा दिवसको उपलक्ष्यमा बेइजिङस्थित अरनिकोकृत श्वेत चैत्य परिसरमा शनिबारदेखि सांस्कृतिक सप्ताह सुरू भएको छ ।बेइजिङस्थित नेपाली राजदूत कृष्णप्रसाद ओली, बेइजिङ नगर सम्पदा विभाग, क्यापिटल सङ्ग्रहालय र श्वेत चैत्य व्यवस्थापन कार्यालयका पदाधिकारीहरु लगायतले संयुक्त रुपमा सांस्कृतिक सप्ताहको सुरूवात गरेका छन् ।कार्यक्रमलाई सम्बोधन गर्दै चीनका लागि नेपाली राजदूत ओलीले सांस्कृतिक प्रदर्शन र आदानप्रदानले नेपाल चीन साझा सांस्कृतिक सम्पदाहरूलाई अझ समृद्ध बनाउने विश्वास प्रकट गरे । उनले भने, ‘यसले हाम्रो पारस्परिक समझदारी र सद्भावनालाई बढावा दिनेछ र युवा पुस्ताहरूमा मित्रतालाई अगाडि बढाउनेछ ।’नेपाल र चीनबीचको पुरानो सामाजिक-सांस्कृतिक र जनस्तरीय सम्बन्धलाई सम्बोधन गर्ने ऐतिहासिक स्मारकहरूमध्ये १३औं शताब्दीमा नेपाली वास्तुकार अरनिकोले बनाएको श्वेत चैत्य र शान्सी प्रान्तको माउन्ट वुथाईमा रहेको चैत्य युगौंदेखि दुई देशबीचको आत्मीयताको गाथा भएको राजदूत ओलीले बताए ।नेपाल र चीन बीचको मित्रता शान्तिपूर्ण सहअस्तित्वका पाँच सिद्धान्तमा आधारित रहेको भन्दै राजदूत ओलीले नेपाल सधैं एक-चीन नीतिमा प्रतिबद्ध रहेको सुनाए ।पाँचौं शताब्दीमा चिनियाँ भिक्षुहरू फा सियान र सुआन चाङले हिमालय पार गरेको र नेपाली विद्वान बुद्धभद्रले चीन यात्रा गरेको स्मरण गर्दै उनले राजकुमारी भृकुटीको तिब्बत साइनो चीन नेपाल जोड्ने अर्को अध्याय भएको चर्चा गरे ।ऐतिहासिक सांस्कृतिक अन्तरक्रियाहरूमा आधारित भएर कनेक्टिभिटी, पर्यटन, शैक्षिक आदानप्रदानका क्षेत्रहरू विस्तृत भएको बताउँदै ओलीले भने, ‘बेल्ट एन्ड रोड इनिसिएटिभ र ग्लोबल डेभलपमेन्ट इनिसिएटिभमा नेपालको समर्थनले हाम्रो सम्बन्धलाई अझ सुदृढ बनाएको छ । चीनले नेपाललाई एक विश्वसनीय मित्र र लामो समयदेखिको विकास साझेदारको सहयोग गरेको छ ।’काठमाडौंबाट भिडियो सन्देश जारी गर्दै चिनियाँ राजदूत छन सुङले सन् २०२५ मा चीन र नेपालबीच कूटनीतिक सम्बन्ध स्थापना भएको ७०औँ वर्षगाँठ हुनुका साथै आपसी सम्बन्ध मजबुत रहेको चर्चा गरे । दुई सभ्यताहरूबीचको आदानप्रदान र पारस्परिक सिकाइलाई प्रवर्द्धन गर्न, जनता-जनताबीचको आदानप्रदानलाई विस्तार गर्न र हिमालयपारिको चीन-नेपाल मित्रतालाई नयाँ उचाइमा पुर्‍याउन यस्ताखालका कार्यक्रम विशेष उपयोगी हुने पनि उनको धारणा थियो ।कार्यक्रममा नेपाली दूतावासकी मिनिस्टिर रोशन खनाल, प्रथम सचिव मनहरी दंगाल लगायत पदाधिकारीहरू, काम वा अध्ययनका सिलसिलामा यहाँ रहेका नेपालीहरू तथा बेइजिङ नगरपालिकाका सम्पदा संस्कृति हेर्ने निकायका जिम्मेवार व्यक्तिहरू, कार्यक्रममा भाग लिन आएको रोटरी क्लब अफ भादगाउँका प्रतिनिधिहरू लगायतको उपस्थिति थियो ।नेपाली दूतावासकी कन्सुलर सबिता नकर्मीले नेपालमा पर्यटन अवसर विषयक प्रस्तुति दिएकी थिइन् । चीन नेपालमा पर्यटक पठाउने दोस्रो ठूलो मुलुक भएको चर्चा गर्दै नकर्मीले नेपालको साहसिक, आध्यात्मिक तथा जैविक विविधतायुक्त पर्यटनले चिनियाँहरूको मन जित्नेमा दुई मत नरहेको बताइन् ।चीनमा जुन महिनामा सांस्कृतिक तथा प्राकृतिक सम्पदा दिवस मनाउने गरिन्छ । यसै सन्दर्भमा चीनका विभिन्न स्थलहरूले भव्य सांस्कृतिक गतिविधिहरूको आयोजना गर्छन् । बेइजिङ महानगरको सम्पदा ब्यूरोका साथै क्यापिटल सङ्ग्रहालय र श्वेतचैत्य व्यवस्थापन कार्यालय लगायतको सहकार्यमा सन् २०२५ बेइजिङ ह्वाइट प्यागोडा कल्चरल विक' कार्यक्रमको श्रृंखला जुन १४ देखि जुन २० सम्म बेइजिङ ह्वाइट प्यागोडा टेम्पलमा जारी रहनेछ ।कार्यक्रममा रोटरी क्लब अफ भादगाउँले उपहार स्वरुप स्वयम्भू चैत्य प्रदान गरेको थियो । स्वयम्भूको हस्तान्तरण गर्दै क्लबकी अध्यक्ष उमा कार्कीले नेपाल चीन सम्बन्ध थप प्रगाढ बन्ने विश्वास व्यक्त गरिन् । बुद्धले देखाएको बाटो अनुरुप दया, क्षमा, विश्वास र बुझाइ पनि आगामी दिनमा बढ्दै जाने उनको विश्वास थियो ।यस सांस्कृतिक सप्ताहमा प्रमुख पाँच खण्डहरू रहने जनाइएको छ । उद्घाटन समारोहपछि विशेष प्रदर्शनी, सांस्कृतिक अन्तर्क्रियाहरू, प्रदर्शनीलगायत १० भन्दा बढी सांस्कृतिक गतिविधि रहेको आयोजकले जानकारी दिएको छ ।"
पेरिसमा मनाइयाे कुमारीको रथ र लाखे नृत्यसहित नेपाली मेला,"काठमाडौँ — नेपालका विभिन्न जनजातिको वेशभूषा तथा संस्कृति झल्काउने नृत्य प्रदर्शन र विभिन्न नेपाली परिकारसहित पेरिसमा २०औं नेपाली मेला आयोजना गरिएको छ ।पेरिसको ब्वा द भाँसेन पार्कस्थित बुद्धको विशाल मूर्ति रहेको पार्कमा नेपाली सांस्कृतिक गृहले नेपालको प्रचार–प्रसार गर्न मेला आयोजना गरेको हो । शनिबार र आइतबार चलेको मेलामा नेपालीलगायत सयौं फ्रान्सेली सहभागी भए ।काठमाडौं उपत्यकाको मौलिक पर्व कुमारीको रथका साथै लाखे नाचले नेपाली र फ्रान्सेलीलाई विशेष आकर्षण गर्‍यो । मम, पानी रोटी, दालभात, सेलरोटी, चनाचटपटे, पकाउडा, लड्डु, पानीपुरी, अचारलागयत नेपाली परिकारले नेपालको यात्रा सम्झाएको फ्रान्सेलीहरुले बताए । नेपालका विविध क्षेत्रको प्रवद्र्धन र पर्यटनको प्रचार गर्न नेपालबारे विशेष विज्ञाता हासिल गरेका फ्रान्सेली र नेपालीले तामाङ संस्कृति, रोल्वालिङ क्षेत्र, नेपालको भूकम्पीय जोखिम, नेवारी संस्कृति, समुदायलगायत आधा दर्जनभन्दा बढी विषयमा प्रस्तुति दिए ।डोको, खर्पन, डालो, ढिकी, चर्खे पिङ, खाद्य सामग्रीलगायत नेपालका विभिन्न हस्तकलाका सामग्री प्रदर्शन र बिक्री गरिएको थियो । ‘भित्र झट्ट पस्दा त मलाई नेपालको कुनै गाउँ पसे जस्तो अनुभव भयो,’ सात पटका नेपाल भ्रमण गरेका फ्रान्सेली पत्रकार माथ्यु आलेख्जेन्डरले कान्तिपुरसित भने ।तामाङ सेलो, झ्याउरे, लोकगीतलगायत दर्जनौं गीतमा देखाइएको नृत्यले फ्रान्सेलीलाई विशेष आकर्षण गरेको थियो । साँझ सुकर्म सांगीतिक समूहले सांगीतिक साँझसमेत आयोजना गरेको थियो ।पेरिसस्थित नेपाली राजादूत सुधीर भट्टराईले नेपाली मेलाको उद्घाटन गर्दै नेपालमा १४२ जातजाति रहेको र त्यति नै भाषा बोलिने भएकाले पर्यटकका लागि विश्वमै एक आकर्षक थलोका रुपमा रहेको दाबी गर्दै फ्रान्सेलीहरुलाई नेपाल घुम्न आग्रह गरे। नेपालको भौगोलिक, सामाजिक, सांस्कृतिका विविधता र नेपालीले गर्ने अतिथि सत्कार विश्वकै अब्बल र अनुपम रहेको उनको भनाइ छ ।नेपाल, नेपाली संस्कृति र सम्पदाको प्रचारप्रसार गर्न र आफ्नो संस्कृति बालबालिकामा पुस्तान्तरण गर्न पनि मेला आयोजना गरिएको नेपाली सांस्कृतिक गृहका अध्यक्ष नन्द कुमार थेबेले कान्तिपुरलाई बताए ।"
पेरिसमा कुमारीको रथ र लाखे नृत्यसहित नेपाली मेला [तस्बिरहरु],"पेरिस — नेपालका विभिन्न जनजातिको भेषभूषा तथा संस्कृति झल्काउने नृत्य प्रदर्शन र विभिन्न नेपाली परिकारसहित पेरिसमा २० औँ नेपाली मेला सुरु भएको छ ।पेरिसको ब्वा द भाँसेन पार्कस्थित बुद्धको विशाल मूर्ति रहेको पार्कमा नेपाली सांस्कृतिक गृहले नेपालको प्रचारप्रसार गर्न यो मेला आयोजना गरेको हो । शनिबारदेखि दुई दिनसम्म चल्ने मेलामा सयौँ फ्रान्सेली लगायत नेपाली सहभागी भएका छन् ।काठमाडौं उपत्यकाको मौलिक पर्व कुमारीको रथका साथै लाखे नाचले नेपाली र फ्रान्सेलीलाई विशेष आकर्षण गर्‍यो । मम, पानी रोटी, दालभात, सेलरोटी, चनाचटपटे, पकाउडा, लड्डु, पानीपुरी, अचार लगायतका नेपाली परिकारले नेपालको यात्रा सम्झाएको फ्रान्सेलीहरूले बताए ।नेपालका विविध क्षेत्रको प्रवर्द्धन र पर्यटनको प्रचार गर्न नेपालबारे विशेष विज्ञाता हासिल गरेका फ्रान्सेली र नेपालीले तामाङ संस्कृति, रोल्वालिङ क्षेत्र, नेपालको भूकम्पीय जोखिम, न्यूआर संस्कृति र समुदायलगायत आधा दर्जनभन्दा बढी विषयमा प्रस्तुति गरेका थिए ।डोको, खर्पन, डालो, ढिकी, चर्खे पिङ, नेपालको खाद्य सामग्री लगायत नेपालका हस्तकलाका सामग्री प्रदर्शन र बिक्री गरिएको थियो । 'भित्र झ्वाट्ट पस्दा त मलाई नेपालको कुनै गाउँ पसेजस्तो अनुभव भयो' सात पटक नेपालको भ्रमण गरेका फ्रान्सेली पत्रकार माथ्यु आलेख्जेन्डरले कान्तिपुरसित भने ।तामाङ सेलो, झ्याउरे, लोक गीतलगायतका दर्जनौँ गीतमा देखाइएको नृत्यले फ्रान्सेलीहरूलाई विशेष आकर्षण गरेको थियो । साँझ सुकर्म सांगितिक समूहले सांगितिक साँझ आयोजना गरेको थियो ।नेपाली मेलाको उद्घाटन गर्दै पेरिसस्थित नेपाली राजदूत सुधीर भट्टराईले नेपालमा १४२ जनजाति समुदाय रहेको र १२४ भाषा बोलिने भएकाले पर्यटकहरूका लागि विश्वमै एक आकर्षण थलोका रूपमा रहेको भन्दै फ्रान्सेलीहरूलाई नेपाल घुम्न निम्ता गरे । उनले नेपालको भौगोलिक, सामाजिक, सांस्कृतिक विविधता र नेपालीले गर्ने अतिथि सत्कार विश्वकै अब्बल र अनुपम रहेको उल्लेख गरे ।नेपाल, नेपाली संस्कृति र सम्पदालाई प्रचारप्रसार गर्न र आफ्नो संस्कृति यहाँ जन्मेहुर्केका बालबालिकामा पुस्तान्तरण गर्न पनि यो मेला आयोजना गरिएको नेपाली सांस्कृतिक गृहका अध्यक्ष नन्दकुमार थेबेले कान्तिपुरलाई बताए । मेला आइतबार साँझसम्म चल्ने छ ।"
शिक्षा ऐन तुरुन्त जारी गर्न नेविसंघको माग,"काठमाडौँ — नेपाल विद्यार्थी संघले तत्काल शिक्षा ऐन जारी गर्न माग गरेको छ । संघका अध्यक्ष दुजाङ शेर्पाले मंगलबार प्रेस विज्ञप्ति जारी गर्दै शिक्षा ऐन जारी गर्न सरकारसँग माग गरेका हुन् ।नेपाल सरकार, शिक्षक महासंघ तथा आन्दोलनरत पक्षबीच यही असार १५ भित्रै विद्यालय शिक्षा विधेयक, २०८० जारी गर्ने लिखित सहमति भए पनि ऐन नआउनु अत्यन्तै खेदजनक र गैरजिम्मेवारीपूर्ण भएको विद्यार्थी संघको आरोप छ । संघले शिक्षा विधेयक सार्वजनिक गर्न ढिलाइ गर्नु सरकार र राजनीतिक दलहरूको गैरजिम्मेवारीपनको पराकाष्ठा भएको उल्लेख गरेको छ । विज्ञप्तिमा भनिएको छ, 'शिक्षा जस्तो दूरगामी प्रभाव पार्ने विषयमा सरकारको उदासीनता गम्भीर चिन्ताको विषय हो ।'नेपालको संविधानले माध्यमिक तहसम्मको शिक्षा निःशुल्क र अनिवार्य हुने व्यवस्था गरे पनि संस्थागत र सामुदायिक विद्यालयबीचको भिन्न शुल्क प्रणालीका कारण दुईवटा फरक शिक्षा प्रणालीको विरोधाभासपूर्ण अवस्था सिर्जना भएको संघको भनाइ छ ।संघले विद्यालय शिक्षा ऐनमा शिक्षक छनोटमा सतप्रतिशत खुला प्रतिस्पर्धा, इसीडी सहजकर्तालाई शिक्षकका रूपमा मान्यता, अस्थायी तथा राहत शिक्षकलाई ‘गोल्डेन ह्यान्डसेक’ राहत प्याकेज, शिक्षकको मर्यादा, क्षमता र सेवा सुविधा वृद्धि, प्रविधिमैत्री, वैज्ञानिक र गुणस्तरीय शिक्षा प्रणालीको व्यवस्थालगायत विषय ऐनमा समेट्न सुझाव दिएको छ ।संघले तत्काल विद्यालय शिक्षा ऐन जारी नगरे आन्दोलनमा जान बाध्य हुने चेतावनी दिएको छ ।"
त्रिविको ताला तत्काल खोल्नू : सर्वोच्च,"काठमाडौँ — त्रिभुवन विश्वविद्यालयमा ३४ दिनदेखि जारी तालाबन्दी खुलाउन सर्वोच्च अदालतले बुधबार अन्तरिम आदेश दिएको छ । न्यायाधीश नृपध्वज निरौलाको इजलासले तालाबन्दी नगर्न/नगराउन, ताला लगाएको भए खोल्न/खोलाउन गृह मन्त्रालय, प्रहरी प्रधान कार्यालय र प्रहरी वृत्त कीर्तिपुरका नाममा अन्तरिम आदेश जारी गरेको हो ।त्रिविको उपकुलपति, रेक्टर, रजिस्ट्रार, सेवा आयोगलगायत कार्यालयमा भएको तालाबन्दी खुलाउन माग गर्दै अधिवक्ता महेश भट्टराईलगायतले सर्वोच्चमा मंगलबार रिट दर्ता गराएका थिए ।रिटमा गृह मन्त्रालय, प्रहरी प्रधान कार्यालय, जिल्ला प्रशासन कार्यालय काठमाडौं, प्रहरी वृत्त कीर्तिपुर, उपकुलपति, रजिस्ट्रार कार्यालयलाई विपक्षी बनाइएको थियो । त्रिवि आंशिक प्राध्यापक केन्द्रीय समितिका अध्यक्ष गोकुल लेछवा लिम्बू, सह–अध्यक्ष राजेन्द्र आचार्य, महासचिव वैकुण्ठ थापा र अखिल क्रान्तिकारी त्रिविका कार्यवाहक अध्यक्ष शिवराज भट्टलाई पनि विपक्षी बनाइएको थियो ।माघमा सकिएको स्नातक तहको भर्ना खुलाउनुपर्ने माग राख्दै आएका शंकरदेव, सरस्वती, पब्लिक युथ, सानोठिमी क्याम्पसका नेविसंघमा आवद्ध १४/१५ जना स्ववियु पदाधिकारीले गत १४ जेठमा उपकुलपति कार्यालय तोडफोड गर्दै तालाबन्दी गरेका थिए । आंशिक प्राध्यापक संघले ३० जेठमा उपकुलपतिसहित रजिस्ट्रार, रेक्टर र सेवा आयोग कार्यालयमा तालाबन्दी गरेको थियो ।नेविसंघ केन्द्रीय समिति र स्ववियुबाट निर्वाचितले तालाबन्दीको आधिकारिक जिम्मेवारी लिएका छैनन् । विश्वविद्यालयले तोडफोडमा संलग्नलाई कारबाही गर्न प्रहरीमा उजुरी दिएको थियो । त्यसपछि काठमाडौं प्रहरी परिसरले सार्वजनिक सम्पत्ति तोडफोडमा संलग्न २ जनालाई पक्राउ गरेर अभद्र व्यवहारमा मुद्दा चलाउन जिल्ला प्रशासन कार्यालय काठमाडौंमा बुझाएको थियो तर उनीहरू भोलिपल्टै छुटे ।सार्वजनिक सम्पत्ति तोडफोडमा अर्कै कमजोर मुद्दा चलाइएको भन्दै प्रहरीसहित गृह प्रशासनको आलोचना हुँदै आएको छ । तोडफोडमा संलग्नहरू गृहमन्त्री रमेश लेखकनिकट रहेकाले संरक्षण गरिएको प्राध्यापकहरूको गुनासो छ । त्रिवि पदाधिकारीले तोडफोडमा संलग्नलाई कारबाहीको दायरामा नल्याइएको गुनासो प्रधानमन्त्री तथा कुलपति केपी शर्मा ओली, गृहमन्त्री लेखक, शिक्षामन्त्री तथा सहकुलपति रघुजी पन्तलाई गर्दै आएका थिए ।आंशिक प्राध्यापक संघले भने तालाबन्दीको जिम्मेवारी लिँदै पदाधिकारी र कर्मचारीलाई कार्यालय आउजाउ र बाहिर बसेर कामकाज गर्न पनि अवरोध गर्दै आएको छ । त्रिविले विद्यावारिधि गरेर अनुसन्धानमा सक्रियलाई अन्तर्वार्ताबाट उपप्राध्यापक, सहप्राध्यापक र प्राध्यापक नियुक्ति गर्ने ‘फास्ट ट्र्याक’ प्रक्रिया अघि बढाएपछि असन्तुष्टि राख्दै संघले तालाबन्दी गरेको हो । त्रिवि कार्यकारी परिषद्को सिफारिसमा सेवा आयोगले ‘फास्ट ट्र्याक’ बाट १ सय २० प्राध्यापक नियुक्ति गर्न जेठ अन्तिम साता विज्ञापन प्रकाशन गरेको थियो । त्रिविले विश्वविद्यालय अनुदान आयोगमार्फत २०७६ र २०७८ मा पनि त्यही विधिबाट केही सहप्राध्यापक र प्राध्यापक नियुक्ति गरेको थियो ।संघले भने १८ साउन २०८१ मा भएको सहमतिअनुसार आंशिकलाई करारमा नियुक्ति गर्नुको सट्टा विस्थापन गर्न खोजिएको जनाएको छ । अनुभवका आधारमा सबैले प्रतिस्पर्धा गर्न पाउने गरी विज्ञापन खुलाउनुपर्ने आंशिक प्राध्यापकहरूको माग छ । अध्यक्ष लिम्बूले विज्ञापन रद्द गरेर आंशिक प्राध्यापकको माग पूरा नभएसम्म तालाबन्दी जारी राख्ने चेतावनी दिँदै आएका थिए ।त्रिविमा आंशिकमा नियुक्ति गर्ने, स्वतः करारमा नियुक्त गर्ने र करारबाट सीमित प्रतिस्पर्धाबाट स्थायी गर्ने अभ्यास चल्दै आएको छ । सर्वोच्च अदालतले भने आन्तरिक प्रतिस्पर्धा गर्न नमिल्ने भन्दै त्यसमा पटक–पटक रोक लगाएको छ ।अध्यापक र विद्यार्थीकै तालाबन्दीका कारण त्रिविका प्रमुख प्रशासनिक कार्यालय ठप्प छ । निमित्त उपकुलपति खड्ग केसी, रेक्टर दुविनन्द ढकाल, रजिस्ट्रार केदार रिजाल १४ जेठयता कीर्तिपुरस्थित कार्यकक्ष फर्केका छैनन् । असुरक्षाका कारण उनीहरू कार्यालय जान नसकेको कर्मचारीहरू बताउँछन् । त्रिवि सेवा आयोगका अध्यक्ष घनश्याम भट्टराई, सदस्य अजय भट्टराई पनि ३ सातादेखि कार्यालय जान पाएका छैनन् । त्रिविका कतिपय पदाधिकारी र कर्मचारीले पुल्चोकस्थित इन्जिनियरिङ अध्ययन संस्थानको डिन कार्यालय, स्मृति भवनलगायत निकायबाट कामकाज गर्दै आएका छन् । अन्यत्र बसेर कामकाज गर्दा पनि तालाबन्दी गर्ने आंशिक प्राध्यापक संघका अध्यक्ष लिम्बूलगायतले अवरोध गर्दै आएको उनीहरू बताउँछन् ।"
त्रिविको ताला खुलाउन गृह मन्त्रालय र प्रहरीलाई सर्वोच्चको आदेश,"काठमाडौँ — त्रिभुवन विश्वविद्यालयमा ३४ दिनदेखि जारी तालाबन्दी खुलाउन सर्वोच्च अदालतले बुधबार अन्तरिम आदेश जारी गरेको छ ।सर्वोच्चले गृह मन्त्रालय, प्रहरी प्रधान कार्यालय र प्रहरी वृत्त कीर्तिपुरको नाममा तालाबन्दी नगर्नु/नगराउनु, ताला लगाएको भए खोल्नु/खोलाउनु भनेर अन्तरिम आदेश जारी गरेको त्रिविका कानुनी सल्लाहकार नारायण खनालले बताए । न्यायाधीश नृपध्वज निरौलाको इजलासले आदेश दिएको हो ।अधिवक्ता महेश भट्टराईलगायतले त्रिविको उपकुलपति, रेक्टर, रजिष्ट्रार, सेवा आयोगलगायत कार्यालयमा भएको तालाबन्दी खुलाउन माग गर्दै सर्वोच्चमा रिट दर्ता गराएका थिए । मंगलबार दर्ता भएको रिटमा गृह मन्त्रालय, प्रहरी प्रधान कार्यालय, जिल्ला प्रशासन कार्यालय काठमाडौं, प्रहरी वृत्त कीर्तिपुर, उपकुलपति, रजिष्ट्रार कार्यालयलाई विपक्षी बनाइएको थियो ।त्रिवि आंशिक प्राध्यापक केन्द्रीय समितिका अध्यक्ष गोकुल लेछवा लिम्बु, सहअध्यक्ष राजेन्द्र आचार्य, महासचिव बैकुण्ठ थापा र अखिल नेपाल राष्ट्रिय स्वतन्त्र विद्यार्थी युनियन क्रान्तिकारी त्रिविका कार्यवाहक अध्यक्ष शिवराज भट्टसमेत विपक्षी थिए ।जेठ १४ गते नेविसंघबाट विभिन्न क्याम्पसमा स्ववियुमा निर्वाचित केही पदाधिकारीले उपकुलपति कार्यालयमा तोडफोड गर्दै तालाबन्दी गरेका थिए । त्यस्तै आंशिक प्राध्यापक संघले जेठ ३० गते उपकुलपतिसहित रजिष्ट्रार, रेक्टर र सेवा आयोग कार्यालयमा तालाबन्दी गरेको थियो ।नेविसंघ केन्द्रीय समिति र स्ववियुबाट निर्वाचितहरुले भने तालाबन्दीको आधिकारिक जिम्मेवारी लिएका छैनन् । प्राध्यापक संघले भने तालाबन्दीको जिम्मेवारी लिँदै पदाधिकारी, कर्मचारीलाई कार्यालय आउजाउ र बाहिर बसेर कामकाज गर्न पनि अवरोध गर्दै आएको छ ।"
विद्यालय शिक्षा विधेयक चाँडै आउँछ : शिक्षामन्त्री पन्त,"काठमाडौँ — राष्ट्रिय सभाको आजको बैठकमा शिक्षा, विज्ञान तथा प्रविधिमन्त्री रघुजी पन्तले सरकारले विद्यालय शिक्षा विधेयक नरोकेको र शीघ्र प्रस्तुत गरिने स्पष्ट पारेका छन् ।‘विनियोजन विधेयक, २०८२’ अन्तर्गत शिक्षा, विज्ञान तथा प्रविधि मन्त्रालयसम्बन्धी शीर्षकमाथि उठाइएका प्रश्नहरूको जवाफ दिँदै मन्त्री पन्तले केही विषयमा सहमति जुटाउनुपर्ने देखिएकाले केही दिनका लागि विधेयक स्थगन गरिएको जानकारी दिए।शिक्षक महासंघसँग भएको सहमतिअनुसार यही असार १५ गतेभित्र विधेयक प्रस्तुत गरिने समयसीमा तोकिएको थियो। विद्यालय शिक्षा विधेयक विभिन्न समयमा भएका सम्झौता समेट्ने गरी अगाडि बढाइएको उनको भनाइ छ।पछिल्लो पटक शिक्षक महासङ्घसँग भएको नौ बुँदे सहमतिअनुसार केही विषयहरू सम्बोधन भइसकेको र त्यसै आधारमा विधेयक अगाडि बढाइएको उनले जानकारी दिए। ती मध्ये अधिकांश बुँदाहरू आगामी आर्थिक वर्षको बजेटमा समेटिएको बताए।मन्त्री पन्तका अनुसार, यो विधेयक आउँदा शिक्षक मात्र होइन, देश र जनताले जित्ने भएकाले सबैभन्दा बढी ध्यान यसैमा केन्द्रित गरिएको छ।शिक्षा क्षेत्र मुलुकको विकास र प्रगतिका लागि महत्त्वपूर्ण रहेकाले आगामी आर्थिक वर्षका लागि सबैभन्दा बढी बजेट यही क्षेत्रमा विनियोजन गरिएको जानकारी दिए। उनका अनुसार, शिक्षा क्षेत्रमा रु २ खर्ब ११ अर्ब बजेट विनियोजन गरिएको छ। यस्तै, रु ७ अर्ब ४७ करोड सहरी विकास मन्त्रालयले विद्यालय पुनः निर्माणका लागि विनियोजन गरेको छ। यो क्षेत्र सरकारको उच्च प्राथमिकतामा रहेको उनले स्पष्ट पारे।शिक्षाको बजेट स्थानीय तहले नै खर्च गर्ने भएकाले असन्तुलन नभएको उनको दाबी छ। शिक्षामा २० प्रतिशत बढी बजेट विनियोजन गर्ने वातावरण क्रमशः बन्ने बताएका छन्।शिक्षा क्षेत्रमा सुधार ल्याउन नयाँ जनशक्ति भर्ना गर्नुपर्ने अवस्था रहेको उल्लेख गर्दै मन्त्री पन्तले महासङ्घसँग भएको सहमति अनुसार ६० प्रतिशत आन्तरिक र ४० प्रतिशत खुला प्रतिस्पर्धाका आधारमा भर्ना गरिने व्यवस्था विधेयकमा समावेश गरिएको जानकारी दिए।निःशुल्क शिक्षाका लागि आगामी आर्थिक वर्षमा यथेष्ट बजेट विनियोजन गरिएको, दिवा खाजालगायत कार्यक्रम अगाडि सारिएको र निजी लगानीमा सञ्चालित विद्यालयहरूलाई नियमनको दायरामा ल्याउन आवश्यक पहल थालिएको उनले बताए।शिक्षामन्त्री पन्तले मुलुकमा शैक्षिक सुधार र शैक्षिक वातावरण निर्माणमा सरकार गम्भीरतापूर्वक लागिरहेको उल्लेख गरे।"
हलेसी तुवाचुङमा उत्कृष्ट विद्यार्थी र विद्यालय पुरस्कृत,"खोटाङ — हलेसी तुवाचुङ नगरपालिकाले एसईईमा उत्कृष्ट हुने विद्यार्थीलाई पुरस्कृत गरेको छ । एसईईमा नगर उत्कृष्ट हुने छात्रा र छात्रलाई नगरपालिकाले पुरस्कृत गरेको हो ।हलेसी तवाचुङ नगरपालिकाका प्रवक्ता कमल गिरीका अनुसार २०८१ को एसईईमा ३.५३ जीपीए ल्याएर छात्रतर्फ नगर प्रथम हुने लक्ष्मी माध्यमिक विद्यालय बडहरेका गणेशकुमार दाहाल, ३.३१ जीपीए ल्याएर छात्रातर्फ नगर प्रथम हुने सरस्वती मावि अर्खौलेकी जेनिसा श्रेष्ठलाई पुरस्कृत गरिएको हो । उनीहरूलाई जनही ५०/५० हजार रूपैयाँ प्रदान गरिएको हो ।त्यस्तै ३.४३ जीपीए ल्याएर छात्रतर्फ नगर दोस्रो हुने च्यास्मिटार माविका सोमन राई र ३.२९ जीपीए ल्याएर छात्रातर्फ दोस्रो हुने महेन्द्रोदय मावि महादेवस्थानकी सोस्तिका राईलाई जनही २५/२५ हजार रूपैयाँ प्रदान गरिएको छ ।कक्षा ४ देखि ९ सम्म नगरस्तरीय परीक्षामा प्रथम र दोस्रो हुने विद्यार्थीलाई पनि पुरस्कृत गरिएको छ । कक्षा ४ मा नगरप्रथम हुने बोझेओढाआर आधारभूत विद्यालय बडहरेकी सुनिता विश्वकर्मा र दोस्रो हुने रोशिका अधिकारीलाई क्रमशः नगद १० हजार र पाँच हजारले पुरस्कृत गरिएको छ । त्यस्तै कक्षा ५ मा बोझेओढार आधारभूत विद्यायलकै काजल विश्वकर्मा प्रथम र उक्त विद्यालयकै मनिष राई दोस्रो भएका छन् ।कक्षा ६ मा बुलापन्थे मावि धितुङका पनिता राई प्रथम, दामोदर महासिंह आवि दुर्छिमकी एन्जलिका राई दोस्रो, कक्षा ७ मा मालिकादेवी मावि बाहुनीडाडाँकी लक्ष्मी राई प्रथम, शान्ति आवि बडहरेकी युनिका राई दोस्रो, कक्षा ८ मा महंकला आवि राजापानीकी रोजिना कार्की प्रथम, ज्योति मावि राजापानीका सविन कार्की दोस्रो भएका छन् ।कक्षा ९ मा बुलापन्थे मावि धितुङका अनिष कटवाल प्रथम र मालिकादेवी बाहुनीडाडाँकी रजिका राई दोस्रो भएकी छन् । सबै तहमा प्रथम हुनेले १० हजार र दोस्रोले पाँच हजार नगद पाएको गिरीले बताएका छन् ।उत्कृष्ट विद्यालयहरूलाई पनि पुरस्कृत गरिएको छ । गिरीका अनुसार कक्षा ४–५ सम्मको बोझेओढार आवि प्रथम, कलंका आवि च्यास्मिटार दोस्रो, देउराली आवि च्यास्मिटार तेस्रो भएका छन् । प्रथम ३० हजार, दोस्रो १५ हजार र तेस्रो हुनेले १० हजार पाएका छन् ।त्यस्तै कक्षा ६–८ मा शान्ति आवि बडहरे प्रथम, मालिकादेवी मावि बाहुनीडाँडा दोस्रो र बुलापन्थे मावि धितुङ तेस्रो भएको छ । उक्त विद्यालयहरूले क्रमशः ४० हजार, २० हजार र १० हजार नगद पाएका छन् ।कक्षा ९ मा दुर्छिम मावि दुर्छिम प्रथम, शान्ति मावि डिकुवा दोस्रो र मालिकादेवी मावि बाहुनीडाडाँ तेस्रो भएका छन् । उक्त विद्यालयहरूले क्रमश: प्रथमले ५० हजार, दोस्रोले ३० हजार र तेस्रो हुनेले १५ हजार नगद प्राप्त गरेका छन् । उक्त पुरस्कार पूर्णखोप सुनिश्चितता नगर घोषणा तथा शैक्षिक सत्र २०८१ एसईई तथा नगरस्तरीय वार्षिक परीक्षा पुरस्कार वितरण तथा सम्मान कार्यक्रमको अवसरमा वितरण गरिएको हो । यसै अवसरमा हलेसी मन्दिर व्यवस्थापन समितिलाई पन्चेबाजा हस्तान्तरण गरिएको छ ।"
वालिङमा एकीकृत पाठ्यक्रम तालिम,"स्याङ्जा — कक्षा १–३ मा अध्यापन गराउने शिक्षकलाई एकीकृत पाठ्यक्रम तालिम संचालन गरिएको छ । रुम टु रिडको प्राविधिक सहयोगमा स्याङ्जाको वालिङ नगरपालिकाले एकीकृत पाठ्यक्रमसम्बन्धी १० दिने कष्टमाइज्ड तालिम संचालन गरेको हो ।शिक्षामा गुणात्मक सुधार ल्याउने उद्देश्यले संचालन गरिएको तालिममा नगरभित्र रहेका ६१ वटा सामुदायिक विद्यालयका कक्षा १–३ मा अध्यापन गराउने शिक्षकको सहभागिता रहेको थियो । असार ५ देखि दुई चरणमा तालिम आयोजना गरिएको हो ।नगर उपप्रमुख कविता तिवारी गैरेले नगरपालिकाले शैक्षिक सुधारका लागि नयाँ कार्यक्रम थप गर्ने योजना अघि सारेको बताइन् । पोसाकमा एकरुपता ल्याउन सामुदायिक विद्यालयका विद्यार्थीलाई पोसाक वितरण गर्ने, प्रत्येक विद्यालयमा योगाभ्यास संचालन गर्ने र सामुदायिक विद्यालयमा संस्थागतजस्तै शैक्षिक गतिविधि संचालन गर्ने तिवारीले सुनाइन् ।रुम टुरिड कार्यक्रम निकै प्रभावकारी रहेको बताउँदै उपप्रमुख तिवारीले आगामी दिनमा कक्षा १–३ का विद्यार्थीले नेपाली मात्र नभई अंग्रेजी विषय पनि स्पष्ट र शुद्ध पढ्ने बानीको विकास गराउने योजना सुनाइन् ।रुम टु रिडले गत वर्ष वालिङ नगरभित्रका २० सामुदायिक विद्यालयमा कार्यक्रम संचालन गरेको थियो । विद्यार्थीमा पढ्ने बानीको विकास र नेपाली उच्चारण शुद्ध भएको कारण यस वर्ष पनि थप २० विद्यालयमा रुम टु रिडको कार्यक्रम संचालन भएको हो ।एकीकृत पाठ्यक्रमसम्बन्धी तालिममा रुम टुरिडको प्राविधिक सहयोगले शिक्षकलाई नयाँ शिक्षण विधि, विद्यार्थीको सक्रिय सहभागिता र पाठ्यक्रमको उद्देश्यअनुसार सिकाई रणनीति विकासमा सहयोग पुर्‍याउने शिक्षा अधिकृत दुर्गा न्यौपानेले बताइन् ।"
विश्वविद्यालय सभामा दुईजना मात्रै स्ववियु सभापति किन ?,"काठमाडौँ — विश्वविद्यालय सभामा स्वतन्त्र विद्यार्थी युनियनका दुई सभापति मात्रै राखिने विद्यमान प्रणाली त्रुटिपूर्ण रहेको भन्दै त्रिचन्द्र क्याम्पसका स्ववियु सभापति गोविन्द कोइरालाले कुलपति एवं प्रधानमन्त्री केपी ओलीलाई पत्राचार गरेका छन् ।अहिले विश्वविद्यालय सभामा दुई जना मात्रै स्ववियु सभापति राख्ने प्रचलन छ । तर ती दुईजना सभापति कसरी छनौट हुन्छन् र कसरी तिनीहरुले देशभरका सम्पूर्ण स्ववियु सभापतिको प्रतिनिधित्व गर्न सक्छन् भन्ने विषय स्पष्ट छैन । अध्यक्ष कोइरालाले विश्वविद्यालय सभामा प्रतिनिधित्व गर्ने दुईजनाको छनौट खुला प्रतिस्पर्धा वा कुनै विधिको निर्वाचनबाट हुनुपर्ने माग गरेका छन् । उनले त्रिवि विद्यार्थी कल्याण परिषद्मा हुने प्रतिनिधित्वको विषयमा पनि कुनै नियम, छनौट प्रणाली वा कार्यविधि नबनेको भन्दै यसलाइ सच्याउनुपर्ने बताएका छन् । विश्वविद्यालय सभामा हुने मनोनयनका विषयमा सभापति कोइरालाले त्रिवि सूचना महाशाखासँग जानकारी मागिएको तर यसबारे कुनै उत्तर नपाएको गुनासो पनि प्रधानमन्त्रीसमक्ष गरेका छन् । कुलपति ओलीलाई सम्बोधन गरिएको पत्रमा लेखिएको छ, 'त्रिवि सभामा प्रतिनिधित्व हुने जस्तो संवेदनशील कुरामा ‌औपचारिक तथा लोकतान्त्रिक प्रक्रियाको अभाव हुनु गैरजिम्मेवार एवं त्रासद् विषय हो ।'सभापति कोइरालाले यस विषयमा कुनै टुंगो नलागेमा स्ववियु सभापतिहरु कानुनी तथा अदालती बाटो अपाउन बाध्य हुने पनि पत्रमा उल्लेख गरेका छन् ।"
एसईईको नतिजा एक साताभित्र सार्वजनिक गर्ने तयारी,"भक्तपुर — यसवर्षको माध्यमिक शिक्षा परीक्षा (एसईई) को नतिजा एक साताभित्र सार्वजनिक गर्ने तयारी भएको छ । राष्ट्रिय परीक्षा बोर्डअन्तर्गत सानोठिमीस्थित परीक्षा नियन्त्रण कार्यालय कक्षा १० का परीक्षा नियन्त्रक गणेशप्रसाद भट्टराईले एसईई परीक्षाको नतिजा सार्वजनिक गर्ने अन्तिम तयारीका साथ तीव्र गतिमा काम भइरहेको बताए ।उत्तरपुस्तिका परीक्षण र सम्परीक्षणको काम सकेर प्राप्तांक इन्ट्री गर्ने काम भइरहेको बताउँदै उनले भने, 'हामीले असारको तेस्रो साताभित्र नतिजा सार्वजनिक गर्ने गरी डेटलाइन तयार गरेका हौँ, कर्मचारी साथीहरूले डबल सिफ्टमा तीव्र गतिले काम गरिरहनुभएको छ । अहिले नम्बर इन्ट्रि गर्ने र रुजु गर्ने काम भइरहेको छ । काम छिटो सकियो, प्रविधिले साथ दियो भने तेस्रो सातादेखि अगाडि तानेर एक साताभित्र नतिजा सार्वजनिक गर्न सकिन्छ, त्यसैका लागि दिनरात काम भइरहेको छ ।'असार ६ गतेभित्रमा नतिजा सार्वजनिक गर्नेगरी कार्यतालिका बने पनि गत २०८१ को चैत २० देखि ०८२ वैशाख १७ गतेसम्म शिक्षकले काठमाडौँमा सडक आन्दोलन गरेको सडक आन्दोलन गरेका कारण नतिजा प्रकाशनमा ढिलाइ हुन पुगेको हो ।गत २०८१ को चैत ७ देखि चैत १९ गतेसम्म सञ्चालन भएको एसईई परीक्षामा करिब पाँच लाख १० हजार विद्यार्थी सहभागी भएका थिए ।"
कर्णाली स्वास्थ्य विज्ञान प्रतिष्ठानको उपकुलपतिमा १५ जनाको आवेदन,"जुम्ला — कर्णाली स्वास्थ्य विज्ञान प्रतिष्ठान शिक्षण अस्पताल जुम्लाको उपकुलपतिमा १५ जनाको आवेदन परेको छ । स्वास्थ्य तथा जनसंख्या मन्त्रालयअन्तर्गत रहेको सिफारिस समितिको सचिवालयमा मंगलबार ५ बजेसम्म १५ जनाको आवेदन परेको हो ।डा. अरुणकुमार सिंहले पनि कर्णाली स्वास्थ्य विज्ञान प्रतिष्ठानको उपकुलपति हुनको लागि आवेदन दिएका छन् ।इच्छुक योग्य उम्मेदवारलाई आवेदन दिन गत बुधबार सार्वजनिक सूचना आह्वान गरिएको थियो । कर्णाली, बीपी कोइराला, पाटन र पोखरा स्वास्थ्य विज्ञान प्रतिष्ठानमा उपकुलपति नियुक्ति प्रक्रिया अघि बढाइएको स्वास्थ्य तथा जनसंख्या मन्त्रालयले जनाएको छ ।कर्णाली स्वास्थ्य विज्ञान प्रतिष्ठानको उपकुलपतिमा आवेदन दिनेहरुमा प्रध्यापक डा. सेशनन्द सञ्जेल, डा. उत्सव चापागाईं, प्राध्यापक डा. प्रमोदकुमार सर्राफ, डा. पवजजंग रायमाझी, डा. पुजन रोकाया, डा. सूर्यमान मेन्याङ्बो, डा एलिजा श्रेष्ठ, डा. डबलबहादुर धामी, डा. कालु शर्मा सुवेदी, डा. विष्णुप्रसाद शर्मा रहेका छन् ।यसैगरी डा. प्रमोद यादव, डा. श्रीकृष्ण गिरी, डा. लक्ष्मीनारायण सिंह र डा. अरुणकुमार सिंहले पनि उपकुपतिमा आवेदन दिएका हुन् ।यसअघि उपकुलपतिको आवेदन दिएका डा. पुजन रोकाया कर्णाली स्वास्थ्य विज्ञान प्रतिष्ठानको अस्पताल निर्देशक हुन् । डा. डबलबहादुर धामी निमित्त उपकुलपति तथा शिक्षाध्यक्ष हुन् । यसअघि कर्णाली स्वास्थ्य विज्ञान प्रतिष्ठानको उपकुलपति डा. मंगल रावल थिए ।"
विदेशी सम्बन्धन लिएर सञ्चालित कलेजमाथि छानबिन गर्न माग,"काठमाडौँ — नेपाल विद्यार्थी संघ (नेविसंघ) ले विदेशी सम्बन्धन लिएर नेपालमा सञ्चालित कलेजका गतिविधिमाथि छानबिन गर्न माग गरेको छ । त्यस्ता कलेजहरूले विदेशी सम्बन्धनको नाममा ठगी गरिरहेको र त्यस्ता कार्यमा सरकारी संयन्त्रकै संरक्षण रहेको नेविसंघको आरोप छ ।बुधबार नेविसंघका केन्द्रीय सदस्य भूपेन्द्रसिंह थेबे नेतृत्वको टोलीले शिक्षा विज्ञान तथा प्रविधिमन्त्री रघुजी पन्तलाई भेटेर ध्यानाकर्षण पत्र बुझाउँदै विदेशी नामधारी, स्तरहीन र शंकास्पद संस्थाहरूलाई अनुगमन गरी नियमनको दायरामा ल्याउन माग गरेको हो ।नेविसंघले त्यस्ता कलेजहरूमाथि तत्कालै अनुगमन गरी कारबाहीको प्रक्रिया अघि बढाउन मन्त्रालयको ध्यानाकर्षण गराएको छ । संघले एकातिर देशका गौरवशाली विश्वविद्यालयलाई स्रोत, साधन र अधिकारविहीन बनाइएको, र अर्कोतिर विदेशी कलेजहरूले मनलाग्दी विद्यार्थी भर्ना गर्ने र मनपरी शुल्क लिएर अभिभावकको रगत–पसिनाको कमाइ चुस्ने गरिरहेकोप्रति आक्रोश व्यक्त गरेको छ ।नेविसंघले यो विषय केवल भर्ना र शुल्कको मात्र नभइ नेपालको राष्ट्रिय स्वाभिमान, शैक्षिक सार्वभौमिकता र भविष्यको पुस्तामाथिको संगठित हमला भएको समेत जनाएको छ । 'नेपाली मुद्रा विदेश पलायन भइरहेको छ, हाम्रा आफ्नै प्राज्ञिक संस्थाहरूको अपमान भइरहेको छ र भविष्यमा कुनैपनि अन्तर्राष्ट्रिय निकायमा मान्यता नपाउने कागजको खोस्टोलाई 'विश्वस्तरीय डिग्री' भनेर बेचिँदैछ,’ नेविसंघले बुझाएको ज्ञापनपत्रमा लेखिएको छ, 'यो बौद्धिक उपनिवेशीकरण र शैक्षिक लुटतन्त्रलाई राज्य आफैँले संरक्षण गरिरहेको हाम्रो ठहर छ ।'संघले विदेशी सम्बन्धनका नाममा खुलेका सम्पूर्ण कलेजहरूको वैधानिकता, आर्थिक कारोबार र शैक्षिक गुणस्तरमाथि छानबिन गर्न तत्काल एक उच्चस्तरीय न्यायिक छानबिन आयोग गठन गर्न माग गरेको छ ।अन्तर्राष्ट्रियस्तरमा शंकास्पद र वरीयतामा नपरेका विश्वविद्यालयसँग सम्बन्धन लिएका कलेजलाई तत्काल कालोसूचीमा राखी सम्बन्धन खारेज गर्नसमेत संघले माग गरेको छ । नेविसंघले तत्कालै शिक्षा ऐन जारी गर्न र शिक्षा क्षेत्रको सुधारका लागि सरकारले विगतदेखि गर्दै आएका प्रतिबद्धता पूरा गर्नसमेत मन्त्री पन्तको ध्यानाकर्षण गराएको छ ।"
त्रिविमा २ सय ७५ उपप्राध्यापक माग्दा ९१ मात्रै पदपूर्ति,"काठमाडौँ — त्रिभुवन विश्वविद्यालय सेवा आयोगले विभिन्न सङ्कायअन्तर्गतका विषयमा २ सय ७५ उपप्राध्यापक माग्दा ९१ जना मात्रै स्थायी पदपूर्ति हुने भएका छन् ।आयोगले सञ्चालन गरेको परीक्षामा समग्रमा ३३ प्रतिशत आवेदक मात्रै उत्तीर्ण भएको प्रशासकीय प्रमुख विष्णु अर्यालले जनाए ।‘कतिपय विषयमा माग सङ्ख्या भन्दा बढी उम्मेदवारमा पनि पास भएका छन्,’ उनले भने, ‘कतिपय विषयमा माग सङ्ख्याअनुसार लिखित परीक्षामा नै उत्तीर्ण नभएपछि पद रिक्त रहने भएको छ ।’आयोगले पछिल्लो पटक २ सय ७५ उपप्राध्यापक पदमा विज्ञापन खुलाएको थियो । लोकसेवा आयोगको सहभागितामा सञ्चालित लिखित परीक्षामा ९१ जना उत्तीर्ण भएका हुन् भने १ सय ८४ पद रिक्त जाने भएको छ ।कानुन, सूचना प्रविधि, कम्प्युटर एप्लिकेसन, इतिहास, खेलविज्ञान, परामर्श मनोविज्ञान, हिन्दी, अर्थशास्त्र शिक्षा, इतिहास शिक्षा, जनसङ्ख्या शिक्षा, मैथिली र विज्ञान शिक्षा विषयमा पास प्रतिशत शून्य रहेको छ ।सेवा आयोगले उपलब्ध गराएको तथ्याङ्कअनुसार कानुनमा २२ जना उपप्राध्यापक माग गर्दा एक जना पनि पास भएनन् । ३० जना लिखित परीक्षामा सहभागी भएका थिए । इतिहासमा २ जना, कम्प्युटर एप्लिकेशनमा २ जना उपप्राध्यापक माग गर्दा पास सङ्ख्या शून्य रह्यो ।ठूलो सङ्ख्यामा पदपूर्तिका लागि दरखास्त आह्वान गरेका विषयमा पनि आवश्यक सङ्ख्यामा पदपूर्ति हुन सकेको छैन । व्यवस्थापन सङ्कायअन्तर्गत ७५ जना उपप्राध्यापकका लागि विज्ञापन माग्दा ५ जना मात्रै उत्तीर्ण भएको आयोगको तथ्याङ्क छ ।अंग्रेजी विषयका लागि २५ जना माग्दा ७, अर्थशास्त्रमा १५ जना उपप्राध्यापक माग्दा १२, अंग्रेजी शिक्षामा १४ जना माग्दा १२ जना, समाजशास्त्रमा १२ जना माग्दा ११ जना लिखित परीक्षामा सफल भएका छन् । गणित शिक्षामा ८ जनाका लागि विज्ञापन आह्वान गर्दा २ जना, जनप्रशासनमा ८ पदमध्ये १ पदमा मात्रै, नेपाली शिक्षामा ८ पदमा ३ जना मात्रै उत्तीर्ण भए । सेवा आयोगले २०७७/०७८ मा प्रकाशित विज्ञापनको नतिजा सार्वजनिक गरेको हो ।"
