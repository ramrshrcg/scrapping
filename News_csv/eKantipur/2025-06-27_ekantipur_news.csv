शीर्षक,विवरण
शनिबार साँझदेखि देशका विभिन्न क्षेत्रमा भारी वर्षा,"काठमाडौँ — जल तथा मौसम विज्ञान विभागले शनिबार साँझदेखि लुम्बिनी प्रदेशसहितका पश्चिम नेपालका केही ठाउँमा भारीदेखि अतिभारी वर्षा हुने जनाएको छ । आज साँझ मनसुन विशेष मौसम बुलेटिन जारीगरी विभागको मौसम पूर्वानुमान महाशाखाले आवश्यक सतर्कता अपनाउन अनुरोध गरेको छ ।विभागका अनुसार बङ्गालको खाडी तथा अरबको सागरबाट प्रवाह हुने जलवाष्पयुक्त हावाका साथै त्यस क्षेत्रहरूमा न्यूनचापीय प्रणालीको प्रभावको कारण भारी वर्षा हुन लागेको हो ।विभागले भनेको छ, 'असार १४ गते शनिबार साँझदेखि २०८२ असार १६ सोमबार बिहानसम्म कर्णाली प्रदेशको पहाडी भूभाग, सुदूरपश्चिम र लुम्बिनी प्रदेशका पहाडी र तराईका भूभागका थोरै स्थानमा भारीदेखि धेरै भारी वर्षाको सम्भावना रहेको छ । साथै अन्य प्रदेशको पहाडी भूभागका एकदुई स्थानमासमेत भारीदेखि धेरै अतिभारी वर्षाको सम्भावना रहेको छ ।'महाशाखाले हाल मनसुनको न्यूनचापीय रेखा पूर्वमा सरदर स्थानमा तथा पश्चिममा सरदर स्थानबाट दक्षिणतर्फ अवस्थित रहेको जनाइएको छ । भोलि शनिबार साँझबाट उक्त रेखा सरदर स्थानबाट उत्तरतर्फ पश्चिम नेपालको केही नजिक सर्ने सम्भावना देखिएको विभागले जनाएकको छ ।यस प्रणालीको प्रभावले यही शनिबार साँझदेखि असार १६ गते सोमबार बिहानसम्म कर्णाली प्रदेशको पहाडी भूभाग, सुदूरपश्चिम र लुम्बिनी प्रदेशका पहाडी र तराईका भूभागमा मनसुन सक्रिय हुने सम्भावना रहेको हो ।तसर्थ, सम्भावित वर्षाको कारणले भू–क्षय, बाढी, पहिरो तथा गेग्रान बहावको जोखिम रहेकाले शहरी तथा तराई क्षेत्रहरूमा डुबानको जोखिम रहेको, ठूला तथा साना नदी नाला र खोलाहरूमा पानीको सतह बढ्न सक्ने, दैनिक जनजीवन, कृषि, स्वास्थ्य, पर्यटन, नदी क्षेत्र आसपासका निर्माणकार्य, सडक तथा हवाई यातायातसमेत प्रभावित हुनसक्ने भएकाले आवश्यक सतर्कता तथा पूर्वतयारी अपनाउनुहुन सर्वसाधारण तथा सबै सरोकारवाला निकायहरूमा अनुरोध गरेको छ ।यस मनसुन प्रणालीलाई मौसम पूर्वानुमान महाशाखाले निरन्तर अनुगमन गरिरहेको छ र सोहीअनुसार नियमित रूपमा अद्यावधिक गर्दै जाने विशेष बुलेटिनमा उल्लेख छ । तसर्थ यस महाशाखाबाट जारी हुने तीनदिने मौसम बुलेटिन नियमित हेर्नुहुन र अद्यावधिक मौसमी सूचनाको जानकारी लिन पनि भनिएको छ ।"
एसईई : यस्तो छ सातै प्रदेशको नतिजा,"काठमाडौँ — २०८१ सालको माध्यमिक शिक्षा परीक्षा(एसईई) मा ६१.८१ प्रतिशत विद्यार्थी उत्तीर्ण भएका छन् । शुक्रबार राष्ट्रिय राष्ट्रिय परीक्षा बोर्ड, परीक्षा नियन्त्रण कार्यालय-कक्षा १० ले एसईईको नतिजा सार्वजनिक गरेको हो ।बोर्डका अनुसार जीपीए १.६० देखि २ जीपीए – ८ जना, जीपीए २ देखि २.४०– ४,१२६ जना, जीपीए २.४० देखि २.८०– ४८,४७९ जना, जीपीए २.८० देखि ३.२०– ८९,१२४ जना, जीपीए ३.२० देखि ३.६०– ८१,३८५ जना, जीपीए ३.६० देखि ४– ४८,१७७ जना, नन ग्रेडेड– १,६७,५९७ जना गरी जम्मा पास विद्यार्थी संख्या २,७१,२९९ जना रहेको छ । एसईईमा कुल ४,३८,८९६ परीक्षार्थी सहभागी थिए ।जीपीए ३.६० देखि ४ ल्याउनेको संख्या कुन प्रदेशमा कति ?कोशी :जीपीए ३.६० देखि ४ ल्याउनेको संख्या– ६,२५८ जनामधेश :जीपीए ३.६० देखि ४ ल्याउनेको संख्या– ४,१३८ जनाबागमती :जीपीए ३.६० देखि ४ ल्याउनेको संख्या– २३,७८२ जनागण्डकी :जीपीए ३.६० देखि ४ ल्याउनेको संख्या– ४,८९५ जनालुम्बिनी :जीपीए ३.६० देखि ४ ल्याउनेको संख्या– ६,७५४ जनाकर्णाली :जीपीए ३.६० देखि ४ ल्याउनेको संख्या– १,१३१ जनासुदूरपश्चिम :जीपीए ३.६० देखि ४ ल्याउनेको संख्या– १,२१९ जनागत २०८१ को चैत ७ देखि चैत १९ गतेसम्म सञ्चालन भएको थियो ।results.ekantipur.comमा क्लिक गरी एसईईको रिजल्ट हेर्न सकिनेछ ।"
उपरथी केसीलाई दर्ज्यानी चिह्न प्रदान,काठमाडौँ — प्रधानसेनापति अशोकराज सिग्देलले उपरथी गौरवकुमार केसीलाई दर्ज्यानी चिह्न प्रदान गरेका छन् । शुक्रबार सैनिक मुख्यालय जंगीअड्डामा आयोजित कार्यक्रममा प्रधानसेनापति सिग्देलले केसीलाई उपरथीको दर्ज्यानी प्रदान गरेका हुन् ।मन्त्रिपरिषद‍्को गएको ९ असारको बैठकले केसीलाई सहायक रथीबाट उपरथीमा बढुवा गरेको थियो । बढुवाअघि केसी पूर्वी पृतना हेडक्वार्टर इटहरीको निमित्त पृतनापतिमा सरुवा भएका थिए । बढुवासँगै केसीलाई सोही पृतनापतिमा पदस्थापना गरिएको छ ।
एसईईमा जीपीए ३.६० भन्दा बढी ल्याउनेको संख्या ४८ हजार १ सय ७७ जना,"काठमाडौँ — २०८१ सालको माध्यमिक शिक्षा परीक्षा(एसईई) मा ६१.८१ प्रतिशत विद्यार्थी उत्तीर्ण भएका छन् । शुक्रबार राष्ट्रिय राष्ट्रिय परीक्षा बोर्ड, परीक्षा नियन्त्रण कार्यालय-कक्षा १० ले एसईईको नतिजा सार्वजनिक गरेको हो ।बोर्डका अनुसार जीपीए १.६० देखि २ जीपीए – ८ जना, जीपीए २ देखि २.४०– ४,१२६ जना, जीपीए २.४० देखि २.८०– ४८,४७९ जना, जीपीए २.८० देखि ३.२०– ८९,१२४ जना, जीपीए ३.२० देखि ३.६०– ८१,३८५ जना, जीपीए ३.६० देखि ४– ४८,१७७ जना, नन ग्रेडेड– १,६७,५९७ जना गरी जम्मा पास विद्यार्थी संख्या २,७१,२९९ जना रहेको छ । एसईईमा कुल ४,३८,८९६ परीक्षार्थी सहभागी थिए ।वेबसाइटमा पूरै नतिजा अपलोड हुन भने केहीबेर लाग्ने बोर्डले जनाएको छ । गत २०८१ को चैत ७ देखि चैत १९ गतेसम्म सञ्चालन भएको थियो ।results.ekantipur.comमा क्लिक गरी एसईईको रिजल्ट हेर्न सकिनेछ ।"
प्रधानमन्त्री ओलीले भने : हाम्रो मेहनतले एसईई नतिजामा सुधार भयो,"काठमाडौँ — प्रधानमन्त्री केपी शर्मा ओलीले आफूहरूको मेहनतले एसईई नतिजामा सुधार आएको बताएका छन् । एसईई नतिजा सार्वजनिक भएलगत्तै प्रधानमन्त्री ओलीले फेसबुकमार्फत उत्तीर्ण विद्यार्थीहरूलाई बधाई  दिँदै नतिजा सुधारमा आफूहरूले गरेको मेहनत काम लागेको बताएका हुन् ।'यसवर्ष करिब ६१.८१ प्रतिशत परीक्षार्थीले ग्रेड प्राप्त गर्नु भएको छ। गत वर्ष ४७.८६% प्रतिशत परीक्षार्थीले मात्र ग्रेड प्राप्त गर्नु भएको थियो भने ५२.१४ प्रतिशत परीक्षार्थी ननग्रेडेड रहनु परेको थियो । बितेको वर्षमा नतिजा सुधार गर्न हामीले गरेको मेहनत काम लागेको छ। ग्रेड नपाउने विद्यार्थीहरुले पनि यसलाई नै अन्तिम परीक्षा नठान्नु होला, सफलताको अर्को दिन पनि आउने छ,' प्रधानमन्त्री ओलीले भनेका छन् ।यस वर्ष जीपीए ३.६० देखि ४.० ल्याउनेको संख्या ४८ हजार १ सय ७७ रहेको छ ।"
"एसईई नतिजामा उल्लेख्य सुधार, ६१.८१ प्रतिशत विद्यार्थी उत्तीर्ण","काठमाडौँ — २०८१ सालको माध्यमिक शिक्षा परीक्षा(एसईई) मा ६१.८१ प्रतिशत विद्यार्थी उत्तीर्ण भएका छन् । शुक्रबार राष्ट्रिय राष्ट्रिय परीक्षा बोर्ड, परीक्षा नियन्त्रण कार्यालय-कक्षा १० ले एसईईको नतिजा सार्वजनिक गरेको हो ।बोर्डका अध्यक्ष महाश्रम शर्माले यस वर्ष एसईईमा ग्रेडेड हुनेको प्रतिशत ६१.८१ रहेको बताएका हुन् । गत वर्षको तुलनामा यस वर्षको नतिजामा उल्लेख्य सुधार देखिएको छ । गत वर्ष ग्रेडेड हुनेको संख्या ४८ प्रतिशत थियो ।बोर्डका अनुसार नियमिततर्फ जीपीए ३.६० देखि ४.० ल्याउनेको संख्या ४८ हजार १ सय ७७ रहेको छ ।वेबसाइटमा पूरै नतिजा अपलोड हुन भने केहीबेर लाग्ने बोर्डले जनाएको छ । गत २०८१ को चैत ७ देखि चैत १९ गतेसम्म सञ्चालन भएको एसईई परीक्षामा करिब पाँच लाख १० हजार विद्यार्थी सहभागी भएका थिए ।results.ekantipur.comमा क्लिक गरी एसईईको रिजल्ट हेर्न सकिनेछ ।"
"एसईईको नतिजा सार्वजनिक, इकान्तिपुरमै हेर्न सकिने","काठमाडौँ — राष्ट्रिय परीक्षा बोर्ड, परीक्षा नियन्त्रण कार्यालय-कक्षा १० ले एसईईको नतिजा सार्वजनिक गरेको छ । शुक्रबार राष्ट्रिय परीक्षा बोर्डको बैठक बसेपछि परीक्षा नियन्त्रण कार्यालयले नतिजा सार्वजनिक गरेको हो ।वेबसाइटमा पूरै नतिजा अपलोड हुन भने केहीबेर लाग्ने बोर्डले जनाएको छ । गत २०८१ को चैत ७ देखि चैत १९ गतेसम्म सञ्चालन भएको एसईई परीक्षामा करिब पाँच लाख १० हजार विद्यार्थी सहभागी भएका थिए ।results.ekantipur.comमा क्लिक गरी एसईईको रिजल्ट हेर्न सकिनेछ ।"
आज देश दुनियाँमा के के भयो ?,"काठमाडौँ — असार १३ सम्म १२ प्रतिशत रोपाइँ, बढी धान फल्ने मधेशमै सुरु भएन, तामाकोसीले थाल्यो पूर्ण क्षमतामा विद्युत् उत्पादन, जसपा नेपालले लुम्बिनी प्रदेश सरकारलाई दिएको समर्थन फिर्ता लियो, अब सामुदायिक र निजी विद्यालयमा २ वर्षे पूर्वप्राथमिक शिक्षादेखि २९ औं एसियाली युथ टेबलटेनिस च्याम्पियनसिपमा नेपाल प्रिक्वाटरफाइनलमासम्मका खबर आज चर्चामा रहे ।०००मुलुकभर १२.३३ प्रतिशत धान रोपाइँभएको छ । वर्षेधान १३ लाख ९५ हजार २ सय ७ हेक्टरमा धान रोपाइँ हुन्छ । जसमध्ये १ लाख ७२ हजार हेक्टरमा रोपाइँ भएको छ । समयमै वर्षा नहुँदा बढी धान फल्ने मधेश प्रदेशमा रोपाइँ नै हुनसकेको छैन । मधेशमा ३ लाख ८३ हजार १ सय ५० हेक्टरमा धान रोपाइँ हुन्छ । तर असार १३ सम्म रोपाइँ भएको तथ्यांक नआएको बाली विकास तथा कृषि जैविक विविधता संरक्षण केन्द्र प्रमुख केशव देवकोटाले जनाए ।०००स्वदेशी लगानीको माथिल्लोतामाकोसी जलविद्युत् केन्द्रले २४ सै घण्टा पूर्ण क्षमतामा विद्युत् उत्पादन थालेको छ। पहिरोले क्षतिग्रस्त बालुवा थिग्राउने दुवै पोखरी आंशिक मर्मत सकिएसँगै २४ सै घण्टा विद्युत् उत्पादन सुरु गरेको हो ।०००उपेन्द्र यादव नेतृत्वको जसपा नेपालले लुम्बिनीप्रदेश सरकारलाई दिएको समर्थन फिर्तालिएको छ । मुख्यमन्त्री चेतनारायण आचार्य नेतृत्वको सरकारलाई दिएको समर्थन शुक्रबार फिर्ता लिएको हो । जसपाको लुम्बिनी प्रदेशमा १ जना प्रदेशसभा सदस्य मात्र छन् ।०००अब कक्षा १ भन्दाअघिकोप्रारम्भिक बालविकास कक्षा (ईसीडी) २ वर्षको हुनेभएको छ । शुक्रबार प्रतिनिधिसभाको शिक्षा, स्वास्थ्य तथा सूचना प्रविधि समितिमा ईसीडी कार्यक्रम दुवै प्रकारका विद्यालयमा २ वर्षको रहनेमा सांसदहरूले सहमति जुटाएका हुन् ।०००नेपाल २९ औंएसियाली युथ टेबलटेनिस च्याम्पियनसिपको यु–१९ ब्वाइज टिम इभेन्टमा प्रिक्वाटरफाइनलमा प्रवेशगरेको छ । उज्वेकिस्तानको तास्केन्दमा जारी प्रतियोगिताको ग्रुप १ को खेलमा नेपालले साउदी अरबियालाई ३–१ ले पराजित गर्दै प्रिक्वाटरफाइनलमा पुग्न सफल भयो । ३ अंक बटुलेको नेपाल समूह उपविजेता हुँदै प्रिक्वाटरफाइनलमा पुगेको टोली प्रमुख ज्याकी महर्जनले जनाएका छन् ।"
"सिन्धुपाल्चोकमा बालिकाक‍ो बलात्कारपछि हत्या, ५ जना पक्राउ","सिन्धुपाल्चोक — भोटेकोशी गाउँपालिका-५ छ्याङ्गदीस्थित जंगलमा ११ वर्षीया बालिकाको सामूहिक  बलात्कारपछि हत्या गरिएको छ । जिल्ला प्रहरी कार्यालय सिन्धुपाल्चोकका अनुसार  मादक पदार्थ र गाँजा सेवन गरी ११ वर्षीया बालिकाको सामूहिक बलात्कारपछि हत्या गरिएको हो ।'घटनालगत्तै हत्या गरिएको आरोपमा पाँच जना पक्राउ परेका छन् ,'जिल्ला प्रहरी सिन्धुपाल्चोकका प्रहरी प्रमुख रामेश्वर कार्कीले भने ।प्रहरीका अनुसार पक्राउ पर्नेमा स्थानीय २१ वर्षीय निमा तेन्जिङ तामाङ, २२ वर्षीय वाङनिमा तामाङ, ३२ वर्षीय नामग्याल शेर्पा, २० वर्षीय दावा तामाङ र २२ वर्षीय लाक्पा पासाङ तामाङ रहेका छन् । निमा बालिकाको काकाका छोरा हुन् भने सबैजना एउटै टोलका बासिन्दा रहेको जिल्ला प्रहरी कार्यालयले जनाएको छ । घटनामा संलग्न पाँचै जनालाई प्रहरीले शुक्रबार पक्राउ गरी पत्रकार सम्मेलनमार्फत सार्वजनिक गरेको छ ।'बालिकालाई जबर्जस्ती करणी गरेर हत्या गरिएको पुष्टि भएको छ,'डीएसपी माधवराज खरेलले भने । बालिका असार १० गते राति हराएकी थिइन् । भोलिपल्ट बिहान ९:३० बजे उनको शव जंगलको खोल्सामा फेला परेको थियो । च्याउ टिप्न जंगल गएका स्थानीयले देखेपछि प्रहरीलाई खबर गरेको स्थानीय साने शेर्पाले बताए ।बालिकालाई उनको घरबाट करिब ४ सय मिटर परको बारीमा बोलाएर पाँचै जनाले सामूहिक रूपमा बलात्कार गरी हत्या गरेको प्रहरीसँग बयानमा स्वीकार गरेका छन् । रुखमा शव अड्किएपछि टाउकोमा ढुङ्गाले हानेर खसालिएको समेत प्रहरीको भनाइ छ ।अनुसन्धानका लागि तालिमप्राप्त कुकुरसमेत प्रयोग गरिएको थियो । प्रहरी टोलीले अभियुक्तहरूका घर खानतलासी गर्दा अपराधसँग सम्बन्धित सामग्री बरामद गरेको थियो ।'बालिकाको शव परीक्षणका लागि शिक्षण अस्पताल पठाइएको छ भने थप अनुसन्धान अगाडि बढाइएको छ,'डीएसपी खरेलले भने । उनीहरूलाई म्याद थप गरेर जबर्जस्ती करणी र ज्यानसम्बन्धी कसुरमा अनुसन्धान जारी रहेको उनले जनाए । बालिकाका बाबुआमा वैदेशिक रोजगारीमा भएकाले बालिका दिदी-भिनाजुसँग घरमा बस्दै आएकी थिइन् ।"
धरौटीमा छुटेका एकीकृत समाजवादी अध्यक्ष नेपालले जिम्मेवारी नछाड्ने,"काठमाडौँ — एकीकृत समाजवादीका अध्यक्ष माधवकुमार नेपालले आफूमाथि काभ्रेको पतञ्जलि जग्गा प्रकरणमा मुद्दा दायर भए पनि पद नछाड्ने संकेत गरेका छन् । यो मुद्दामा विशेष अदालतले नेपाललाई ३५ लाख धरौटीमा छाडेको थियो ।समाजवादीले अख्तियार दुरुपयोग अनुसन्धाधन आयोगले नेपालविरुद्ध मुद्दा दायर गरी पार्टी सिध्याउने षड्यन्त्र भएको निष्कर्ष निकालेको छ । उनीमाथि मुद्दा दायर भएपछि नैतिकताका आधारमा अध्यक्ष पद छाड्नुपर्ने टिप्पणी भइरहेका बेला पदाधिकारी बैठकमा बोल्ने नेताहरुले पार्टीविरुद्ध मुद्दा लगाएको दाबी गरेका छन् ।शुक्रबार सुरु भएको सचिवालय बैठकमा बोल्दै नेपालले पतञ्जलि जग्गा प्रकरणमा आफूले कुनै गल्ती नगरेको उल्लेख गर्दै यो सिंगो पार्टीविरुद्ध षड्यन्त्र भएको दाबी गरेका थिए । ‘मैले गल्ती गरेको छैन । पूर्वाग्रहले मुद्दा लगाएको छ । यो पार्टीविरुद्धको षडयन्त्र हो,’ नेपालको भनाइ थियो ।बैठकमा बोल्ने नेताहरुले अख्तियार दुरुपयोग अनुसन्धान आयोगले दबाबमा परेर अध्यक्ष नेपाललाई मुद्दा लगाएर एकीकृत समाजवादीलाई सिध्याउन खोजेको बताएका थिए । ‘सिधै पूर्वाग्रह राखेर प्रतिशोध साँध्न मुद्दा लगाइएको हो । यो पार्टीभित्रको विषय होइन । अध्यक्षबारे पार्टीभित्र कुनै प्रश्न उठेको छैन । शंका उठेको छैन,’ उपाध्यक्ष बेदुराम भुसालले भने, ‘मुद्दा लाग्नेबित्तिकै जिम्मेवारीबाट छोड्ने हो भने कसरी चल्छ ?’समाजवादीका ‘सम्मानित’ नेता झलनाथ खनालले अध्यक्ष नेपालमाथि लगाइएको मुद्दाबारे पार्टीभित्र छलफल चलिरहेको बताए । ‘अध्यक्ष माधव नेपालजीलाई मुद्दा लगाएपछि बाहिर प्रश्न उठेको छ,’ उनले भने, ‘सचिवालय बैठकमा यसबारे कुरा उठेन । प्रश्न उठेपछि नेतृत्वले के गर्छ ? हेर्न बाँकी छ ।’समाजवादीका प्रवक्ता जगनाथ खतिवडाले अध्यक्ष नेपालविरुद्ध मुद्दा दायर भए पनि पार्टी झन् एकताबद्ध हुनुपर्ने कुरा उठेको बताए । ‘माधव नेपाललाई मुद्दा लगाएर समाजवादीलाई सिध्याउन खोजिएको हो,’ उनले भने, ‘यो पार्टीविरुद्ध हो । पार्टीभित्र अभूतपूर्व एकता हुनुपर्छ भन्नेमा नेताहरुको भनाइ आयो ।’बैठकमा १० जना नेताले आफ्ना धारणा राखेका थिए ।"
रूपन्देही-३ उपनिर्वाचन : कांग्रेसबाट बालकृष्ण खाँणदेखि एमालेका खिमलाल भट्टराईसम्मको चर्चा,"बुटवल — निर्वाचन आयोगले कात्तिकमा उपनिर्वाचन गर्ने तयारी गरेसँगै रूपन्देही क्षेत्र नं. ३ मा उपनिर्वाचनको माहोल सुरु भएको छ । दलहरूले उम्मेदवारको विषयमा छलफल र चर्चा गर्न थालेका छन् । यो क्षेत्रमा क्रियाशील कांग्रेस, एमाले, माओवादी, राप्रपा र मधेशवादी दलहरू पनि आन्तरिक तयारीमा जुटेका छन् ।२०७९ को निर्वाचनमा तत्कालीन गृहमन्त्री बालकृष्ण खाँणलाई हराएर विजयी भएका राप्रपाका नेता दीपक बोहोरा‌को २०८१ चैत १९ मा निधनपछि रूपन्देही क्षेत्र नं. ३ खाली भएको थियो । निर्वाचन आयोगले कात्तिकमा उपनिर्वाचनको तयारी सुरु गरेपछि रूपन्देही-३ मा पनि चर्चा र तयारी सुरु भएका हुन् । बोहोरा‌लाई कोभिड संक्रमणपछि घाँटीमा गम्भीर समस्या देखिएकाले चुनावको बेला पनि नबोली चुनावी सभाहरूमा देखिने मात्र गरेका थिए । उनको सट्टामा छोरा प्रज्वल र राप्रपाका कार्यकर्ताहरूले बोल्ने र चुनावी प्रतिबद्धता गरिदिने गरेका थिए । निर्वाचित भएपछि संसदमा पनि नबोलीकन उनको मृत्यु भएको थियो ।उपनिर्वाचनको तयारी र चर्चा सुरु भएसँगै रूपन्देही-३ मा विभिन्न उम्मेदवारहरूको चर्चा पनि सुरु भएको छ। केही नेताहरूले भूगोलमा खटिएर चुनावी तयारी नै सुरु गरिसकेका छन् । कांग्रेसबाट पहिलो चर्चा बालकृष्ण खाँणको छ । तर, उनको भुटानी शरणार्थी प्रकरणको मुद्दाको टुंगो नलागेकाले विकल्पमा अन्यको पनि चर्चा छ । स्रोतका अनुसार कांग्रेस संस्थापन पक्षले एमालेसँग समेत समन्वय गरेर खाँणलाई नै अघि सार्ने तयारी गरिरहेको छ । खाँणसँगै उनको विकल्पमा कांग्रेस नेता प्रमोद यादव र भरत शाह पनि देखिएका छन् । यादव २०७९ मा रूपन्देही क्षेत्र नं. ४ मा लोसपाका सर्वेन्द्रनाथ शुक्लासँग पराजित भएका थिए । शाह क्षेत्र नं. ५ मा एमालेका वासुदेव घिमिरेसँग पराजित उम्मेदवार हुन् ।त्यस्तै एमालेबाट खिमलाल भट्टराई बलिया उम्मेदवार हुन् । उनी राष्ट्रिय सभाको १८ महिना अवधि बाँकी हुँदै राजीनामा दिएर २०७९ मै रूपन्देही-५ बाट उम्मेदवार बन्न खोजेका थिए । तर, उनको स्थानमा एमालेका वासुदेव घिमिरेले पहिला नै उम्मेदवार दर्ता गरेपछि भट्टराईको उम्मेदवारी दर्ता नै हुन पाएको थिएन । त्यसैले एमालेमा अहिले उनी पहिलो दाबेदार हुन् । एक साताअघि उनले पार्टी अध्यक्ष एवं प्रधानमन्त्री केपी शर्मा ओलीलाई भेटेको तस्बिर सार्वजनिक गरेका छन् ।अहिले भूगोलमै खटिएकाले उनी नै उम्मेदवार बन्ने सम्भावना बढेको एक एमाले नेताले बताए । तर, यो क्षेत्रमा एमाले कमजोर छ । उनीबाहेक एमालेबाट पोलिटब्युरो सदस्य दधिराम न्यौपाने, भरत पोखरेलको पनि चर्चा चलेको छ । एमालेका जिल्ला अध्यक्ष यज्ञ गैरेले भने उपनिर्वाचनको मिति घोषणा भएपछि पार्टीले उपयुक्त र जित्ने उम्मेदवार अघि सार्ने बताए । ‘हामीसँग क्षमतावान धेरै नेता छन्,’ उनले भने, ‘उपयुक्त नेतालाई पार्टीले सिफारिस गर्छ।’ एमाले एकल चुनाव लड्ने उनले बताए ।यो क्षेत्र नेकपा (एकीकृत समाजवादी) का महासचिव घनश्याम भूसालको क्षेत्र पनि हो । २०७४ मा यही क्षेत्रमा चुनाव जितेका भूसाल गत निर्वाचनमा भने क्षेत्र नम्बर १ मा एमाले सचिव छविलाल विश्वकर्मासँग पराजित भएका थिए । उनी पनि उपनिर्वाचनको उम्मेदवार बन्न सक्ने सम्भावना छ । नेकपा (माओवादी केन्द्र) बाट स्थायी समिति सदस्य तथा पूर्वराज्यमन्त्री हकिकुल्ला खाँ र जिल्ला इन्चार्ज सोनिया यादवको नाम चर्चामा छ । तर, भूसाल उठेको अवस्थामा माओवादीले क्षेत्र छोड्न सक्ने चर्चा पनि छ ।त्यस्तै मधेशवादी दलहरूले पनि यस क्षेत्रमा साझा उम्मेदवार उठाउने तयारी गरेका छन् । संघीय लोकतान्त्रिक मोर्चामा आबद्ध चार दलले बिहीबार काठमाडौंमा भेला गरेर साझा उम्मेदवार बनाउने गरी छलफल सुरु गरेका हुन् । मधेशवादी दलको शक्ति धेरै भए पनि अलग-अलग जाँदा जित्न नसक्ने निष्कर्षसहित मधेशवादी दल छलफलमा जुटेका हुन् । बैठकमा सहभागी राष्ट्रिय मुक्ति पार्टीका नेता केशव झाले आफूहरूसहित रूपन्देही निर्वाचन क्षेत्र नं. ३ मा नागरिक उन्मुक्ति, जनता समाजवादी पार्टी नेपाल, लोकतान्त्रिक समाजवादी पार्टी नेपाल र जनमत पार्टीले दाबी गरेको बताए ।गत निर्वाचनमा समानुपातिकतर्फ नागरिक उन्मुक्ति पार्टीले ६ हजार १०, जसपा नेपालले ५ हजार २ सय ९१, लोसपाले ५ हजार ५३ र जनमतले ३ हजार ७ सय ३२ मत ल्याएका थिए । तर, गत निर्वाचनमा राप्रपाका दीपक बोहोराले ३६ हजार ७ सय १७ मत ल्याएर विजयी भएका थिए । कांग्रेसका खाँणले ३४ हजार ३६ मत प्राप्त गरेका थिए । बैठकमा नागरिक उन्मुक्ति पार्टीका संरक्षक रेशम चौधरीले गत निर्वाचनमा नागरिक उन्मुक्ति पार्टीले उम्मेदवारी दिएर सम्मानजनक मत पाएकाले अहिले पनि उम्मेदवारी दिने तयारी भएको भन्दै सहयोगका लागि अन्य दललाई आग्रह गरेका थिए ।बिहीबारको बैठकमा जसपा नेपालबाट उपेन्द्र यादव, राजकिशोर यादव, मनिष सुमन र रामकुमार शर्मा, नागरिक उन्मुक्तिबाट रेशमलाल चौधरी, लालबीर चौधरी र अरुण चौधरी, राष्ट्रिय मुक्ति पार्टीबाट राजेन्द्र महतो, केशव झा र सीएन थारु सहभागी थिए । त्यस्तै लोसपाबाट महन्थ ठाकुर, सर्वेन्द्रनाथ शुक्ला, लक्ष्मणलाल कर्ण र ज्ञानेन्द्र झा, जनमतबाट अब्दुल खान, जनता प्रगतिशीलबाट हृदयेश त्रिपाठी, शिवजी यादव र सबिर हुसेन, तमलोपाबाट वृषेशचन्द्र लाल र ब्रजकिशोर सिंह सहभागी भएको एक नेताले बताए ।दीपक बोहोराको निधनपछि निर्वाचन क्षेत्र गुमाएको राप्रपाले पुनः त्यसलाई फिर्ता ल्याउने रणनीतिअनुसार बोहोराकै छोराहरूलाई अघि सार्ने तयारी गरेको छ । दीपकका छोरा प्रज्वल बोहोरा अहिले चुनावी रणनीतिसहित क्षेत्रमै खटिएका छन् । राप्रपाकै अर्को समूहले दीपककै जेठा छोरा पाइलट गौरव बोहोरालाई अघि सार्ने तयारी गरिरहेको छ । गौरवलाई अन्य साना दलको समर्थन लिनका लागि स्वतन्त्रबाट उम्मेदवार बनाउने चर्चा पनि चलिरहेको छ । तर, कसलाई उम्मेदवार बनाउने भन्ने विषय अहिल्यै चर्चा गर्न आवश्यक नभएको राप्रपाका जिल्ला अध्यक्ष सागरप्रताप राणाले बताए ।राष्ट्रिय स्वतन्त्र पार्टीमा भने धेरै नेता आकांक्षी छन् । २०७९ को निर्वाचनमा पराजित जेपी गुप्ता पहिलो आकांक्षी छन् । रास्वपा सभापति रवि लामिछाने भैरहवा कारागारमा रहेको र निर्वाचन क्षेत्र पनि त्यही नै पर्ने भएकाले रास्वपाले पनि यस क्षेत्रबाट प्रभावशाली व्यक्तिको उदय गराउने प्रयासमा रहेको रास्वपाकै नेताहरूको दाबी छ । तर, पार्टीका जिल्ला अध्यक्ष बुद्धि शर्माले अहिले यो विषयमा पार्टीमा छलफल नै नभएको बताए ।अहिलेसम्म रूपन्देही-३ मा १ लाख ३९ हजार ७ सय ६४ मतदाता छन् । त्यसलाई निर्वाचन आयोगले अद्यावधिक गर्न लागेको छ । रूपन्देही-३ मा बुटवल उपमहानगरपालिका, तिलोत्तमा नगरपालिका र सिद्धार्थनगर नगरपालिकालाई समेटिएको छ । नेपाल-भारत सीमा क्षेत्र बेलहिया नाकादेखि बुटवल उपमहानगरको वडा नम्बर १४ देखि १९, सिद्धार्थनगर नगरपालिका, शुद्धोधन गाउँपालिका, मायादेवी गाउँपालिकाको वडा नम्बर ७ र ८, ओमसतिया गाउँपालिकाको वडा नम्बर २, सियारी गाउँपालिकाका वडा नम्बर १, २, ३, ६ र ७ तथा तिलोत्तमा नगरपालिकाका वडा नम्बर १३ र १४ पर्छन् ।स्थानीय तहको परिणामअनुसार यो क्षेत्रमा कांग्रेस बलियो देखिन्छ । सात पालिकामध्ये कांग्रेसले माओवादीसँगको गठबन्धनमा ६ वटामा प्रमुख र २ पालिकामा उपप्रमुख जितेको छ । एमालेले १ पालिकामा प्रमुख र ४ पालिकामा उपप्रमुख जितेको छ। लोकतान्त्रिक समाजवादीले १ पालिकामा उपप्रमुख जितेको छ ।"
जसपा नेपालले लुम्बिनी प्रदेश सरकारलाई दिएको समर्थन फिर्ता लियो,"बुटवल — उपेन्द्र यादव नेतृत्वको जसपा नेपालले लुम्बिनी प्रदेश सरकारलाई दिएको समर्थन फिर्ता लिएको छ । मुख्यमन्त्री चेतनारायण आचार्य नेतृत्वको सरकारलाई दिएको समर्थन शुक्रबार फिर्ता लिएको हो ।जसपाको लुम्बिनी प्रदेशमा १ जना प्रदेशसभा सदस्य मात्र छन् । जसपा नेपालको संसदीय दल नेता अम्बिका काफ्लेले शुक्रबार प्रदेशसभामा संविधानको धारा १८८ को उपधारा २ अनुसार लुम्बिनी प्रदेश सरकारलाई दिएको समर्थन फिर्ता लिएको पत्रमार्फत प्रदेशसभालाई जानकारी गराएको प्रदेशसभाका सचिव दुर्लभकुमार पुनमगरले बताए । समर्थन फिर्ताको पत्र प्रदेशसभामा दर्ता भएको छ ।मुख्यमन्त्री आचार्यलाई मुख्यमन्त्री बनाउन एमाले, कांग्रेस, नागरिक उन्मुक्ति, जनमत, लोसपालगायतले समर्थन गरेका थिए ।८७ सदस्यीय लुम्बिनी प्रदेश एमालेका २९, कांग्रेसका २७, नागरिक उन्मुक्तिका ४, जसपाका २, लोसपाका ३, जनमतका ३ सदस्य सरकारको समर्थनमा छन् । विपक्षमा माओवादीका १०, राप्रपाका ३, नेकपा समाजवादी, जनमोर्चा र जसपाका १/१ सदस्य छन् । जनमत पार्टीकी सदस्य गीता गुरूङ पदमुक्त भएकी छन् ।"
एसईई नतिजा सार्वजनिक गर्न राष्ट्रिय परीक्षा बोर्डको बैठक बस्दै,काठमाडौँ — राष्ट्रिय परीक्षा बोर्डले माध्यमिक शिक्षा परीक्षा (एसईई)को नतिजा शुक्रबार नै सार्वजनिक गर्ने भएको छ । नतिजा सार्वजनिकको निर्णय गर्न बोर्डको बैठक सुरु भएको छ ।परीक्षा नियन्त्रक गणेश भट्टराईले साँझ ६ बजेपछि नतिजा सार्वजनिक हुने जानकारी दिए । यसअघि बोर्डले नतिजा तयारीबारे परीक्षा नियन्त्रण कार्यालयसँग ब्रिफिङ लिएको थियो । नतिजा सार्वजनिक भएपछि वेबसाइटमा पूरै नतिजा अपलोड हुन भने केहीबेर लाग्ने बोर्डले जनाएको छ ।असार ६ गतेभित्रमा नतिजा सार्वजनिक गर्ने गरी कार्यतालिका बने पनि गत २०८१ को चैत २० देखि ०८२ वैशाख १७ गतेसम्म शिक्षकले काठमाडौँमा सडक आन्दोलन गरेका कारण नतिजा प्रकाशनमा ढिलाइ हुन पुगेको हो । गत २०८१ को चैत ७ देखि चैत १९ गतेसम्म सञ्चालन भएको एसईई परीक्षामा करिब पाँच लाख १० हजार विद्यार्थी सहभागी भएका थिए ।results.ekantipur.comमा क्लिक गरी एसईईको रिजल्ट हेर्न सकिनेछ ।
अब सामुदायिक र निजी विद्यालयमा २ वर्षे पूर्वप्राथमिक शिक्षा,"काठमाडौँ — अब कक्षा १ भन्दाअघिको प्रारम्भिक बालविकास कक्षा (ईसीडी) २ वर्षको हुने भएको छ । शुक्रबार प्रतिनिधिसभाको शिक्षा, स्वास्थ्य तथा सूचना प्रविधि समितिमा ईसीडी कार्यक्रम दुवै प्रकारका विद्यालयमा २ वर्षको रहनेमा सांसदहरूले सहमति जुटाएका हुन् ।शिक्षा विधेयकमा दलहरूबीच सहमति जुटेसँगै ईसीडी विद्यालय संरचनाभित्र समेटिएको छ ।स्रोत सुनिश्चित गरी सरकारले तोकेको मितिदेखि लागू हुने गरी सार्वजनिक विद्यालयमा प्रारम्भिक बालविकास तथा शिक्षालाई दुईवर्षे कार्यक्रमका रूपमा सञ्चालन गर्न सकिने समितिले जनाएको छ । 'कुनै पनि विद्यालयले पूर्व प्राथमिक शिक्षालाई दुई वर्षभन्दा बढी अवधि हुनेगरी सञ्चालन गर्न पाउने छैनन्,' समिति सभापति अम्मरबहादुर थापाले विधेयकको व्यवस्था पारित भएको उल्लेख गर्दै भने ।सभापति थापाका अनुसार हाल कार्यरत प्रारम्भिक बाल विकास तथा शिक्षामा बाल विकास सहजकर्तालाई खुला प्रतियोगिताबाट हुने परीक्षामा पहिलो पटक सहभागी हुन उमेरको हद लाग्नेछैन । साथै यो ऐन र प्रचलित अन्य कानुनमा जुनसुकै कुरा लेखिए पनि प्रारम्भिक बाल विकास तथा शिक्षाको अनुभव नभएका बालबालिकालाई कक्षा १ मा भर्ना गर्नबाट वञ्चित गर्न नपाइने र ऐन प्रारम्भ भएदेखि बाल सहजकर्ताका रूपमा नियुक्ति हुन कम्तीमा कक्षा १२ वा सो सरह परीक्षा उत्तिर्ण गरेको हुनुपर्नेछ ।सभापति थापाका अनुुसार ऐन प्रारम्भ भएपछि नियुक्ति हुने बाल सहजकर्ता सेवा प्रारम्भ गर्नुअघि स्थानीय कानुनमा व्यवस्था भएबमोजिम सेवा प्रवेश तालिम लिनुपर्नेछ । शुक्रबारको बैठकमा सांसदहरूले बालविकास क्षेत्र मानव जीवनको सबैभन्दा सुरुको चरण रहेको बताउँदै यसलाई विद्यालय शिक्षाभन्दा बाहिर राख्न नहुनेमा जोड दिएका थिए ।यसअघि ईसीडी सञ्चालनमा सामुदायिक र निजी विद्यालयमा फरक–फरक अवधि राख्ने प्रस्ताव अघि सारिएको थियो । सामुदायिक विद्यालयले दुई वर्षसम्म र निजीले जति वर्ष पनि सञ्चालन गर्न सक्ने व्यवस्था विद्यालय शिक्षा विधेयकमा प्रस्ताव गरिएको थियो। फरक–फरक अवधि हुँदा बालबालिकामाथि विभेद हुने तर्क सांसदहरूले गर्दै आएका थिए ।हाल सामुदायिक विद्यालयमा १ वर्षे र निजीमा ३ देखि ४ वर्षसम्म ईसीडी कक्षा सञ्चालन हुँदै आएको छ । उक्त विषयमा छलफल गर्न एमाले सांसद छविलाल विश्वकर्मा संयोजकत्वमा बनेको उपसमितिले सामुदायिक र निजी दुवै विद्यालयमा ईसीडीलाई दुईवर्षे बनाउने सहमति गरी प्रतिवेदन पेस गरेको थियो ।"
पैसा खर्च गरेर पढ्छु भन्ने हुनेखानेलाई विकल्प दिइएन भने पुँजी पनि बाहिर जान्छ : शिक्षामन्त्री पन्त,"काठमाडौँ — शिक्षा, विज्ञान तथा प्रविधिमन्त्री रघुजी पन्तले शिक्षामा निजी क्षेत्रलाई पनि ठाउँ दिनुपर्ने बताएका छन् । उनले हुनेखानेहरूका सन्तानलाई पढाउनका लागि निजी क्षेत्रलाई विद्यालय खोल्न दिनुपर्ने बताएका हुन् ।विद्यालय शिक्षा विधेयकमाथि प्रतिनिधिसभाको शिक्षा, स्वास्थ्य तथा सूचना प्रविधि समितिको शुक्रबारको बैठकमा मन्त्री पन्तले महँगो पैसा तिरेर पढ्छु भन्ने हुने खानेहरूका लागि विद्यालय खोल्न दिनुपर्ने बताएका हुन् ।विगतमा नेपालमा राम्रा निजी विद्यालय नहुँदा भारतका विभिन्न ठाउँमा जाने गरेको उल्लेख गर्दै पन्तले निजी क्षेत्रलाई शिक्षामा प्रवेश गराउनुपर्ने बताए । राज्यले अनिवार्य र निःशुल्क शिक्षाबाट पछि हट्न नमिल्ने तर निजी क्षेत्रलाई महंगा शिक्षालय खोल्न दिनुपर्ने पन्तको भनाइ छ ।'हुनेखानेले पैसा खर्च गरेर पढ्छु भन्नेलाई विकल्प उपलब्ध गराउन सकिएन भने पुँजी पनि बाहिर जान्छ, मानव पनि बाहिर जान्छ । योभन्दा राज्य के अनिवार्य र निःशुल्क शिक्षाबाट हट्यो त ? होइन, हटेको छैन । राज्यको अनिवार्य र निःशुल्क शिक्षा ती मानिसहरूलाई हो, जसलाई जरुरत छ । जसको लागि आवश्यकता छ त्यसको लागि राज्य उपलब्ध हुनुपर्दछ,' पन्तले भने, 'जो सरकारी स्कुलमा पढ्न आउँछन्, अर्बपतिको छोरा पनि सार्वजनिक विद्यालयमा पढ्न आउँछु भन्दा त तपाईँले रोक्न सक्नुहुन्न, रोक्नुहुन्न । उनीहरूलाई पनि खुल्ला छ ।'मन्त्री पन्तले निजी विद्यालय गुठीमा जाने छुट दिनुपर्ने बताए । 'निजी विद्यालयहरू गुठीमा जान्छन् भने छुट दिऔँ । राज्यको लगानी र ध्यान सार्वजनिक शिक्षामा लगाऔँ । कसरी क्वालिटीको बनाउने भन्नेमा राज्यको ध्यान केन्द्रित हुनुपर्छ,' उनले भने ।जहाँ पनि निजी क्षेत्र नाफा कमाउनका लागि नै प्रवेश गर्ने बताउँदै पन्तले नाफा धेरै नखाउ भन्नुपर्ने बताए । बैंकबाट ऋण लिएर निजी क्षेत्र शिक्षामा लगानी गर्न आउने भएकाले पनि त्यसका लागि नाफा धेरै नखाउ भन्नुपर्ने धारणा राखे ।मन्त्री पन्तले राज्य निजी क्षेत्रलाई निषेध गरेर जाने पक्षमा नरहेको बताए । उनले सार्वजनिक शिक्षालाई गुणस्तरीय बनाउन राज्य लाग्नुपर्ने धारणा राखेका थिए ।"
सर्वोच्चका न्यायाधीशमा प्रस्तावितको संसदीय सुनुवाइ आइतबार,"काठमाडौँ — सर्वोच्च अदालतको न्यायाधीशमा प्रस्तावित तीन न्यायाधीशको संसदीय सुनुवाइ आइतबार हुने भएको छ । संसदीय सुनुवाइ समितिको शुक्रबारको बैठकले सर्वोच्च अदालतको न्यायाधीशमा प्रस्तावित तीन जनाको सुनुवाइका लागि मिति र समय निर्धारण गरेको हो ।संसदीय सुनुवाइ समितिले सर्वोच्च अदालतको न्यायाधीशमा प्रस्तावित तीन जनाका सम्बन्धमा उजुरी दायर गर्नेहरूसँग छलफल गरेको थियो । छलफलपछि समितिले सुनुवाइका लागि आइतबारको मिति निश्चित गरेको हो ।न्याय परिषद्ले सर्वोच्च अदालतको न्यायाधीशमा मेघराज पोखरेल, श्रीकान्त पौडेल र शान्तिसिंह थापालाई सिफारिस गरेको थियो ।प्रस्तावित न्यायाधीश पोखरेल र श्रीकान्त पौडेलविरुद्ध दुई/दुई वटा उजुरी परेको थियो भने अर्का प्रस्तावित न्यायाधीश थापाविरुद्ध एउटा उजुरी परेको थियो । उजुरीकर्तासँगको छलफल सकिएसँगै समितिले सुनुवाइको मिति तय गरेको हो ।"
"कांग्रेस बलियो भएमात्रै सन्तोषको स्वास फेर्नसक्छौँ, नत्र धेरै अफ्ठ्यारो हुन्छ : उपप्रधानमन्त्री सिंह","काठमाडौँ — कांग्रेस पार्टी र यसका भातृ संगठन बलियो भएमात्रै सन्तोषको स्वास फेर्न सकिने उपप्रधानमन्त्री तथा सहरी विकासमन्त्री प्रकाशमान सिंहले बताएका छन् । सरकारमा कांग्रेसको नेतृत्व गरिरहेका सिंहले नयाँ राजनीतिक दलहरूले केही पनि गर्न नसक्ने पनि दाबी गरेका छन् ।कांग्रेसले शुक्रबार काठमाडौंमा आयोजना गरेको कार्यक्रममा सिंहले नयाँ पार्टीले जे भन्यो त्यो मान्दै जान नसकिने बताए । पुराना राजनीतिक दलहरू विभिन्न चरणका परीक्षा पास गर्दै यहाँसम्म आएको पनि सिंहको भनाइ थियो ।उपप्रधानमन्त्री सिंहले अब कांग्रेस बलियो बन्नुपर्ने बताए । कांग्रेस बलियो नभएसम्म सन्तोष मान्न नसकिने उनको भनाइ थियो । ‘कांग्रेस पार्टी, कांग्रेस पार्टीका भ्रातृ संगठन, कांग्रेस पार्टीका शुभेच्छुक संघसंस्थाहरू बलियो भएको खण्डमा मात्रै तपाईं हामीले सन्तोषको स्वास फेर्न सक्छौँ । होइन भने धेरै अफ्ठ्यारो हुन्छ,' उनले भने, 'समय र परिस्थितिलाई राम्रोसँग बुझेर अघि बढ्नुपर्छ । २००३ सालमा स्थापना भएको कांग्रेस पार्टीलाई यत्रो परिवर्तन ल्याउन सफल भयो । अहिले पनि जनताले प्रश्न गर्दछ, कांग्रेस पार्टीले गर्नुपर्ने काम गरेन भनेर भन्छ भने भर्खर जन्मिएका पार्टीले के गर्छ ? टेस्ट नै केही भएको छैन । हामी त पटक पटक जनताको माझमा गएर परीक्षणमा पास भएर आएका छौँ ।'जनताको अधिकारका लागि लडेका पार्टीलाई नजरअन्दाज गर्दै कुनै आन्दोलनमा सहभागी नभएकाले केही काम गर्छन् भन्ने आशा गर्नु तर्कसंगत नहुने पनि सिंहको भनाइ थियो । 'पटक-पटक परीक्षामा पास भएका पार्टीलाई त प्रश्न गर्छन् भने परीक्षामा केही भएकै छैन, तिनीहरूले मात्रै कुरा यहाँ हुने भयो भने यसरी देश कहाँ पुग्छ ? २००३ मा स्थापना भइ जनताको अधिकारका लागि लडेका पार्टीलाई नजरअन्दाज गरेर केही नगरेकाहरूबाट केही हुन्छ भनेर आसा गरेर पछि लाग्नु कत्तिको तर्कसंगत हुन्छ ? यसमा विचार गर्न जरुरी छ ।’उपप्रधानमन्त्री सिंहले सबैको कुरा सुन्नुपर्ने तर जनतालाई हित हुने र जनताले चाहेको कुरा गर्नुपर्ने बताए । जनतालाई दीर्घकालीन फाइदा हुने कुरामा अघि बढ्न जरुरी रहेको उनको भनाइ थियो ।"
निजी विद्यालयलाई क्रमश: गैरनाफामूलक बनाउने प्रस्तावमा शिक्षा समितिमा सहमति,"काठमाडौँ — प्रतिनिधिसभाको शिक्षा, स्वास्थ्य तथा सूचना प्रविधि समितिमा निजी विद्यालयलाई क्रमशः सेवामूलक, लोककल्याणकारी र गैरनाफामूलक बनाएर जाने शिक्षा विधेयकको प्रस्ताव सर्वसम्मतिबाट पारित भएको छ । बिहीबार सिंहदरबारस्थित समितिको कार्यालयमा बसेको बैठकले उक्त प्रस्ताव पारित गरेको हो ।विधेयकमा उपसमितिबाटै टुंगो लाग्न नसकेको निजी विद्यालय सञ्चालनका विषयमा भने सांसदहरूबीच मतान्तर देखिएको थियो । निजी विद्यालयलाई अहिलेकै कम्पनी मोडलमा सञ्चालन हुन दिने कि गैरनाफामूलक (गुठी) मा लैजाने भन्ने विषयमा सांसदहरूले फरक तर्क प्रस्तुत गरेका थिए ।बिहीबार समितिको बैठकमा निजी विद्यालय सञ्चालनसम्बन्धी व्यवस्थाबारे छलफल भएको थियो । छलफलमा सत्तारूढ कांग्रेस, एमालेका सांसदहरूले मिश्रित धारणा राखे भने प्रतिपक्षी दल माओवादी, रास्वपाका सांसदले निश्चित वर्ष तोकेर निजी विद्यालयलाई गुठीमा लैजानुपर्नेमा जोड दिएका थिए ।प्रारम्भिक बालविकास कक्षा (ईसीडी) सञ्चालनमा सामुदायिक र निजी विद्यालयमा फरक–फरक अवधि राख्ने प्रस्ताव अघि सारिएको छ । समितिमा यस विषयमा सहमति जुट्न सकेको छैन । यस विवादित विषयलाई पनि आजकै बैठकले निष्कर्षमा पुर्‍याइने जनाइएको छ । सामुदायिक विद्यालयले दुई वर्षसम्म र निजीले जति वर्ष पनि सञ्चालन गर्न सक्ने व्यवस्था विद्यालय शिक्षा विधेयकमा प्रस्ताव गरिएको हो । फरक–फरक अवधि हुँदा बालबालिकामाथि विभेद हुने तर्क सांसदहरूले गरेका छन् ।शुक्रबारको बैठकमा शिक्षामन्त्री रघुजी पन्तले राज्यको लगानी र ध्यान सार्वजनिक शिक्षामा लगाउनुपर्ने बताएका थिए । निजी क्षेत्रलाई निषेध गरेर जाने पक्षमा राज्य नरहेको बताउँदै उनले सार्वजनिक शिक्षालाई गुणस्तरीय बनाउनुपर्नेमा जोड दिएका थिए ।"
"एसईई नतिजाको तयारी, ५ बजे बोर्ड बैठक बस्दै",काठमाडौँ — राष्ट्रिय परीक्षा बोर्ड माध्यमिक शिक्षा परीक्षा (एसईई)को नतिजा प्रकाशनको तयारीमा जुटेको छ । केही बेरअघि बोर्डले नतिजा तयारीबारे परीक्षा नियन्त्रण कार्यालयसँग ब्रिफिङ लिइसकेको छ ।केही प्राविधिक कामहरू भइरहेकाले ५ बजे बस्ने बैठकले आजै नतिजा प्रकाशन गर्ने कि नगर्ने निर्णय गर्ने बोर्डका एक सदस्यले जानकारी दिए ।असार ६ गतेभित्रमा नतिजा सार्वजनिक गर्ने गरी कार्यतालिका बने पनि गत २०८१ को चैत २० देखि ०८२ वैशाख १७ गतेसम्म शिक्षकले काठमाडौँमा सडक आन्दोलन गरेका कारण नतिजा प्रकाशनमा ढिलाइ हुन पुगेको हो ।गत २०८१ को चैत ७ देखि चैत १९ गतेसम्म सञ्चालन भएको एसईई परीक्षामा करिब पाँच लाख १० हजार विद्यार्थी सहभागी भएका थिए ।results.ekantipur.comमा क्लिक गरी एसईईको रिजल्ट हेर्न सकिनेछ ।
कांग्रेसले सानेपामा १३ करोड रुपैयाँ खर्चेर १९ आना जग्गा र तीनतले घर किन्दै,"काठमाडौँ — सत्तारुढ दल कांग्रेसले केन्द्रीय कार्यालय विस्तारका लागि सानेपामा १९ आना जग्गा र तीनतले घर किन्ने भएको छ । कांग्रेस केन्द्रीय कार्यालयका मुख्य सचिव कृष्णप्रसाद पौडेलका अनुसार केन्द्रीय कार्यालय भवन रहेको सानेपा ललितपुरको कार्यालय परिसरलाई अझ फराकिलो बनाउन थप जग्गा किन्न लागिएको हो ।कार्यालयलाई थप व्यवस्थित बनाउने उद्देश्यका साथ कार्यालय अगाडिपट्टी रहेको १९ आना (एक रोपनी तीन आना तीन पैसा ) जग्गा र सोही जग्गामा बनेको तीन तले घर खरिद गर्ने निर्णय गरिएको मुख्य सचिव पौडेलले जानकारी दिएका छन् ।कांग्रेसले अमिरमान अमात्यबाट घरजग्गा किन्न लागेको हो । बुधबार कांग्रेसले १ वर्षभित्र पास गर्ने गरी जग्गा खरिदका लागि अमात्यलाई ५० लाख रुपैयाँ बैना दिइसकेको छ । महामन्त्रीद्वय गगन थापा, विश्वप्रकाश शर्मा र कोषाध्यक्ष उमेश श्रेष्ठको उपस्थितिमा जग्गा धनीसँग सम्झौता भएको हो ।घर जग्गा खरिदका लागि १३ करोड रुपैयाँ, पार्टीको विभिन्न तहको लेभी एवं शुभेच्छुकहरूको सहयोगमार्फत उठाइने पनि कांग्रेसले जनाएको छ ।"
कांग्रेस महाधिवेशन समयमै हुन्छ : सभापति देउवा,"काठमाडौँ — नेपाली कांग्रेसका सभापति शेरबहादुर देउवाले कांग्रेस महाधिवेशन समयमै हुने बताएका छन्। चितवन विमानस्थलमा सञ्चारकर्मीहरूसँगको कुराकानीमा उनले यस्तो दाबी गरेका हुन्।नेपाली कांग्रेसको महाधिवेशन समयमा हुन नदिने प्रयास भइरहेको भन्दै केही नेता र कार्यकर्ताहरूले विरोध जनाइरहेका छन्। सोही प्रसङ्गमा सञ्चारकर्मीहरूको जिज्ञासामा सभापति देउवाले महाधिवेशन समयमै हुने बताएका हुन्।सभापति देउवाले बजेटमा ‘टेक एन्ड पे’ को सामान्य कुरा हटिसकेपछि बजेट पास भएको र यसलाई ठूलो रूपमा हेर्न नहुने बताए ।देउवाले भने, ‘एउटा सानो कुरा थियो। टेक एन्ड पे भन्ने हट्यो, बजेट पास भइसक्यो। सानो कुरा हो, ठूलो कुरै होइन। कांग्रेस महाधिवेशन समयमै हुन्छ। कहाँबाट नहुने भन्ने झुटा कुरा हुन्।’सभापति देउवाले भिजिट भिसा प्रकरणमा गृहमन्त्री मुछिएको कुरा पनि झुटो रहेको बताए ।"
एकीकृत समाजवादीको सचिवालय बैठक सुरु,"काठमाडौँ — नेकपा (एकीकृत समाजवादी) को सचिवालय बैठक सुरु भएको छ। शुक्रबार पार्टी केन्द्रीय कार्यालय आलोनगरमा बैठक सुरु भएको हो। बैठकमा पछिल्ला राजनीतिक, समसामयिक घटनाक्रमबारे छलफल हुनेछ।साथै उपनिर्वाचनबारे पनि समीक्षा हुने बताइएको छ। पतञ्जली जग्गा प्रकरणमा पार्टी अध्यक्ष माधवकुमार नेपालविरुद्ध भ्रष्टाचारको मुद्दा दायर भई अदालतले ३५ लाख धरौटीमा रिहा गरेको विषयमा पनि पार्टीमा कसरी अघि बढ्ने भन्ने सन्दर्भमा छलफल हुने बताइएको छ।"
"श्रम, रोजगार तथा आप्रवासन समन्वयमा क्षमता विकास गराउने सहमति","काठमाडौँ — श्रम, रोजगार तथा सामाजिक सुरक्षा मन्त्रालय अन्तर्गतको वैदेशिक रोजगार बोर्ड, हेल्भेटास नेपाल र स्थानीय विकास प्रशिक्षण प्रतिष्ठानबीच श्रम, रोजगार तथा आप्रवासन समन्वयमा क्षमता विकासका लागि त्रिपक्षीय सहमति पत्रमा शुक्रबार हस्ताक्षर गरिएको छ।मन्त्रालयको नेतृत्वमा सञ्चालित सुरक्षित आप्रवासन (सामी) कार्यक्रमअन्तर्गत श्रमिकहरूलाई लक्षित गर्दै स्थानीय तहमा कार्यरत निकायहरू, जनशक्ति र संस्थाहरूको क्षमता अभिवृद्धि गर्ने उद्देश्यले यो सहमति गरिएको हो। सहमति अनुसार स्थानीय विकास प्रशिक्षण प्रतिष्ठानले आवश्यक पाठ्यक्रम, तालिम सामग्री, तालिम प्रशिक्षकको व्यवस्था तथा अन्य व्यवस्थापनमा सहयोग पुर्‍याउनेछ।वैदेशिक रोजगार बोर्डले जनशक्तिको क्षमता विकासका लागि सहकार्य गर्न आवश्यक तालिमहरू, तालिम पुस्तिका, कार्यशाला, पाठ्यक्रम तथा सामाजिक संरचनासम्बन्धी विकासका पक्षहरूमा आवश्यक समन्वय र सहयोग गर्नेछ। हेल्भेटास नेपालले सुरक्षित आप्रवासन (सामी) कार्यक्रमअन्तर्गत यस कार्यको समन्वय, कार्यान्वयन र अनुगमनमा भूमिका खेल्नेछ।सहमति अनुसार विभिन्न पक्षले तालिम सामग्री विकास, कार्यक्रम कार्यान्वयन, अनुगमन तथा मूल्यांकनसम्मका कार्यहरूमा जिम्मेवारी निर्वाह गर्नेछन्।सहमति पत्रमा स्थानीय विकास प्रशिक्षण प्रतिष्ठानका कार्यकारी निर्देशक कानुन लाल चौधरी, वैदेशिक रोजगार बोर्ड सचिवालयका कार्यकारी निर्देशक डा. द्वारिका उप्रेती, र हेल्भेटास नेपालका राष्ट्रिय निर्देशक मनीष प्रधानले हस्ताक्षर गरेका छन्।यस सहमतिको कार्यान्वयनबाट आप्रवासन व्यवस्थापनमा संलग्न प्रदेश र स्थानीय तहका निकायहरूको क्षमता वृद्धि हुने विश्वास लिइएको छ।"
परराष्ट्रमन्त्री राणा इटाली प्रस्थान,काठमाडौँ — परराष्ट्रमन्त्री आरजु राणा देउवा इटालीको रोममा यही ‘जुन २८ देखि जुलाई ४’ सम्म आयोजना हुने ‘खाद्य तथा कृषि सङ्गठन (एफएओ) कन्फ्रेन्स’को ४४औँ सत्रमा सहभागी हुन आज त्यसतर्फ प्रस्थान गरेकी छन्।सो कन्फ्रेन्सको प्रमुख सत्र र यसका दौरानमा आयोजना हुने अन्य उच्चस्तरीय कार्यक्रमहरूलाई उनले सम्बोधन गर्ने मन्त्रालयले जनाएको छ।उनले नेतृत्व गरेको नेपाली प्रतिनिधिमण्डलमा अष्ट्रियाका लागि नेपाली राजदूत तथा एफएओका लागि नेपाली स्थायी प्रतिनिधि एवं परराष्ट्र र कृषि तथा पशुपक्षी विकास मन्त्रालयका अधिकारीहरु सहभागी छन्।उक्त सम्मेलनपश्चात् परराष्ट्रमन्त्री राणा इटालीको मिलान तथा जर्मनीको ह्याम्बर्ग र बर्लिनमा लगानी बोर्ड नेपालले आयोजना गर्ने कार्यक्रमहरूमा सहभागी हुनेछिन्। उनलाई आज बिहान त्रिभुवन अन्तरराष्ट्रिय विमानस्थलमा परराष्ट्र सचिव अमृतबहादुर राईसहित उच्च अधिकारीहरूले बिदाइ गरेका थिए।
हुम्ला अब केही दिनमा नै राष्ट्रिय सडक सञ्जालसँग जोडिन्छ : प्रधानमन्त्री ओली,"काठमाडौँ — प्रधानमन्त्री केपी शर्मा ओलीले हुम्ला सदरमुकाम सिमकोट केही दिनमा नै राष्ट्रिय सडक सञ्जालसाग जोडिने बताएका छन्। प्रधानमन्त्री ओलीले आज सामाजिक सञ्जालमार्फत हुम्ला अब टाढा छैन भन्दै हुम्लालाई सडक सञ्जालमा जोड्ने २६ वर्षको प्रतिक्षा पूरा हुन थालेको बताएका छन्।'हालसम्म राष्ट्रिय सडक सञ्जालमा जोडिन बाँकी रहेको जिल्ला हुम्लाको सदरमुकाम सिमकोट अब केही दिनमै राष्ट्रिय सडक सञ्जालमा जोडिने भएको छ । हुम्लामा सडक सञ्जाल पुर्‍याउने हाम्रो दशकौँ पुरानो सपना पूरा हुँदै छ । यो सडक चलेपछि नेपाल हिल्सा नाकाबाट छिमेकी मित्रराष्ट्र चीनसँग जोडिने छ,' प्रधानमन्त्री ओलीले लेखेका छन्।"
"एसईई नतिजा सार्वजनिक गर्ने तयारी, साढे १२ बजे बोर्ड बैठक बस्दै","काठमाडौँ — राष्ट्रिय परीक्षा बोर्ड माध्यमिक शिक्षा परीक्षा (एसईई)को नतिजा प्रकाशनको तयारीमा जुटेको छ। नतिजा प्रकाशनको तयारीका लागि आज साढे १२ बजे परीक्षा बोर्डको बैठक बस्दैछ ।बैठकमा राष्ट्रिय परीक्षा बोर्ड अन्तर्गतको परीक्षा नियन्त्रण कार्यालय कक्षा १० ले नतिजा प्रकाशन गर्नेबारे ब्रिफिङ गर्नेछ ।एक जना बोर्ड सदस्यका अनुसार कार्यालयले बैठकमा नतिजा प्रकाशनको लागि तयारी पूरा भएको र कुनै पनि त्रुटि नभएको बताएछि पुनः दोस्रो बैठकको आह्वान गरिनेछ । उक्त बैठकले नतिजा सार्वजनिक गर्ने आदेश दिन्छ । दोस्रो बैठक पछि नतिजा प्रकाशन गरिनेछ ।परीक्षा नियन्त्रक डा गणेश भट्टराईले नतिजा प्रकाशनको काम अन्तिम चरणमा पुगेको बताए । उनले तथ्यांक रुजु र इन्ट्रीको काम भएर भेरिफाइको काम चलिरहेको बताए । उनले भने, 'केही त्रुटि नभए, प्राविधिक समस्या नभए नतिजा आजै प्रकाशन गर्न सकिने सम्भावना छ । तर बोर्ड बैठकको पहिलो बैठकले के भन्छ त्यसैमा भर पर्छ ।'असार ६ गतेभित्रमा नतिजा सार्वजनिक गर्ने गरी कार्यतालिका बने पनि गत २०८१ को चैत २० देखि ०८२ वैशाख १७ गतेसम्म शिक्षकले काठमाडौँमा सडक आन्दोलन गरेको सडक आन्दोलन गरेका कारण नतिजा प्रकाशनमा ढिलाइ हुन पुगेको हो ।गत २०८१ को चैत ७ देखि चैत १९ गतेसम्म सञ्चालन भएको एसईई परीक्षामा करिब पाँच लाख १० हजार विद्यार्थी सहभागी भएका थिए ।"
सिमकोट केही दिनमा नै राष्ट्रिय सडक सञ्जालसँग जोडिने : प्रधानमन्त्री,"काठमाडौँ — प्रधानमन्त्री केपी शर्मा ओलीले हुम्ला सदरमुकाम सिमकोट केही दिनमा नै राष्ट्रिय सडक सञ्जालसँग जोडिने बताएका छन्।प्रधानमन्त्री ओलीले आज सामाजिक सञ्जालमार्फत ‘हुम्ला अब टाढा छैन’ भन्दै हुम्लालाई सडक सञ्जालमा जोड्ने २६ वर्षको प्रतीक्षा पूरा हुन थालेको उल्लेख गरेका छन्।'हालसम्म राष्ट्रिय सडक सञ्जालमा जोडिन बाँकी रहेको जिल्ला हुम्लाको सदरमुकाम सिमकोट अब केही दिनमै राष्ट्रिय सडक सञ्जालमा जोडिने भएको छ। हुम्लामा सडक सञ्जाल पुर्‍याउने हाम्रो दशकौँ पुरानो सपना पूरा हुँदै छ। यो सडक चलेपछि नेपाल हिल्सा नाकाबाट छिमेकी मित्रराष्ट्र चीनसँग जोडिने छ,' प्रधानमन्त्री ओलीले सामाजिक सञ्जालमा लेखेका छन्।"
पोखरा–जोमसोम हवाई उडान दुई महिनाका लागि बन्द,"मुस्ताङ — बर्खायाममा मुस्ताङ भ्रमण गर्ने हवाई यात्रुको सङ्ख्या घट्दै गएपछि निजी वायुसेवा कम्पनीहरूले पोखरा–जोमसोम हवाई उडान दुई महिनाका लागि बन्द गर्ने निर्णय गरेका छन् ।उक्त रुटमा नियमित उडान भर्दै आएको तारा एयरलाइन्सको ट्वीनअट्टर जहाजले यही असार २ गतेदेखि दुई महिनाका लागि उडान स्थगित गरेको कम्पनीका जोमसोम स्टेसन इन्चार्ज सुजन लालचनले जानकारी दिएका छन् । उनका अनुसार तारा एयरलाइन्सले आगामी सेप्टेम्बरको पहिलो साताबाट पुनः उडान सञ्चालन गर्नेछ ।'हवाई यात्रु घटेको र मौसम प्रतिकूल भएको कारणले तारा एयरलाइन्सले उडान स्थगित गरेको हो, नयाँ सिजन सुरु भएपछि उडान फेरि सुरु हुन्छ,' इन्चार्ज लालचनले बताए ।समिट एयरलाइन्सले पनि यही असार २० गतेदेखि दुई महिनाका लागि पोखरा–जोमसोम हवाई उडान बन्द गर्ने जनाएको छ । जोमसोमस्थित समिट एयरलाइन्सका स्टेसन इन्चार्ज सुमन थकालीले एक हप्तापछि दुई महिनाका लागि उडान बन्द गर्ने निर्णय भएको जानकारी दिए ।'हाल यस रुटमा दैनिक एउटा मात्रै उडान भइरहेको छ, हवाई यात्रु पनि घट्दै गएका छन्,' इन्चार्ज थकालीले बताए ।जोमसोम नागरिक उड्डयन कार्यालयका प्रमुख दीपक पोखरेलका अनुसार मनसुन सुरु भएसँगै हवाई यात्रु घटेका छन् । उनका अनुसार तारा एयरलाइन्सले उडान स्थगित गरिसकेको छ भने समिट एयरलाइन्सले पनि केही दिनमै उडान स्थगित गर्ने जानकारी दिएको छ ।बर्खायाम सुरु भएसँगै हवाईमार्ग मात्र होइन, सडकमार्गबाट जोमसोम आउने यात्रुको सङ्ख्या पनि घटेको जिल्ला प्रहरी कार्यालय मुस्ताङका सूचना अधिकारी प्रहरी निरीक्षक विशाल अधिकारीले बताए ।"
सपरिवार भारत सर्दै पश्चिम पहाडका नेपाली,"चेन्नई, भारत — चेन्नई सहरको गल्लीभित्र पुरानो घरको तेस्रो तलामा एउटा साँघुरो कोठा, यही कोठामा तीन दिदीभाइ खेल्छन्, कराउँछन्, हाँस्छन्, चिच्याउँछन् । सुदूरपश्चिमको डडेलधुरामा जन्मिएका उनीहरू ११, ९ र ७ वर्षका भए । ४ वर्षका कान्छो भाइ राम्ररी बोल्न, देख्न र उभिन सक्दैनन् ।कोठाको बीच भागमा एक टुक्रा म्याट्रेसमाथि पल्टिरहन्छन् । भाइलाई नाघ्दै, उफि्रँदै, खेल्दै गर्दै गरेका यी तीन दिदीभाइको चैन एकैछिनमा हराउँछ, जब उनीहरूकी आमा रूपावती (परिवर्तित नाम) गाली गर्न थाल्छिन् ।हातमुख जोर्न मजदुरीको खोजी गर्दै रूपावती श्रीमान् र बालखा छोराछोरीसहित दक्षिण भारत आइपुगेकी हुन्, डडेलधुराको घरदेखि झन्डै तीन हजार किमि टाढा । जसरी पश्चिम नेपालको पहाडी भेगका धेरैजसो व्यक्ति कामको खोजीमा परिवारै भारतका विभिन्न राज्य पुग्छन् ।गत चैतको एक साँझ डेरामा भेट भएकी रूपावतीले दुई छाक टार्ने कामको खोजीमा परिवारै भारतसम्म आइपुग्दा आफू र छोराछोरीले भोगेका दर्दनाक कथा खोतलिन् । श्रीमान्को यातनाका कारण उनी छोराछोरीसहित छुट्टै बस्दै आएकी छन् । फुलबुट्टे नीलो कुर्ता र खैरो सलवार लगाएकी उनले भनिन्, ‘यी लुगा पनि यतैका छिमेकीले दया गरेर दिया हुन् ।’छोराछोरीसहित एउटा कोठा भाडामा लिएर बस्छिन् । उनीहरूका लागि कोठाको एउटा कुनो भान्साघर हो । अर्को कुनो लुगाफाटा राख्ने ठाउँ । अनि बाँकी भुइँ सुत्ने ठाउँ । तीन छोराछोरीलाई सरकारी स्कुलमा भर्ना गरिदिएकी छन् । उनी अर्काको घरमा भाँडा माझेर र भुइँ पुछ्ने काम गरेर महिनाको भारु १० हजार कमाउँछिन् । ६ हजार कोठा भाडा र पानी, बिजुलीको बिल तिर्दै सकिन्छ । बाँकीले बालबच्चालाई कापीकलम, चामल, नुन, तेल टार्छिन् ।...सुदूरपश्चिम र कर्णालीको पहाडी क्षेत्रका स्थानीय मौसमी कामदारका रूपमा भारत पुग्नु पुरानै चलन हो । पहिले घरैपिच्छेका पुरुषहरू कृषि मजदुर, चौकीदार, ज्यालादार, खाना पकाउने तथा सरसफाइको कामदारका रूपमा भारततिर जान्थे । महिला, बालबालिका र बुढाबुढी घर कुर्थे । भारत गएकाहरू बर्खामा खेती गर्न, दसैंतिहारलगायत चाडबाड मनाउन र अन्नबाली भित्र्याउन घर फर्किन्थे । जीवनयापन ठिकठाक चल्थ्यो ।तर, केही वर्षयता जलवायु परिवर्तनका कारण कृषि उत्पादनमा कमी र जीवनयापनमा समस्या हुन थालेपछि पश्चिम पहाडका परिवार नै भारत पलायन हुने क्रम बढेको श्रम मन्त्रालय र अन्तर्राष्ट्रिय आप्रवासन संगठनले गत पुसमा सार्वजनिक गरेको ‘नेपालः आप्रवासन र जलवायु परिवर्तन अनुकूलनका लागि मानव सुरक्षा र लैंगिक समानतामा आधारित दृष्टिकोण प्रवर्द्धन परियोजना’ प्रतिवेदनले औंल्याएको छ ।‘बिस्तारै जलवायु परिवर्तनको प्रत्यक्ष र अप्रत्यक्ष असर जीविकोपार्जनमा देखिन थाल्यो । गाउँमा कृषि उब्जनीमा गिरावट आउन थाल्यो,’ उक्त प्रतिवेदनका प्रमुख अनुसन्धाता सञ्जय शर्माले भने, ‘गाउँमै खेती गरेर या कृषि मजदुरी गरेर जीविका चलाउनुभन्दा सहरमा वा विदेशमा काम गरेर मिठो मसिनो खाने विचारले थुप्रै परिवार बसाइँ सर्न थाले, कतिपय सपरिवारै विदेशिए ।’त्यस्तै परिवारमध्येको एक हो, ३२ वर्षीया रूपावतीको परिवार । दलित समुदायकी उनले सानैदेखि दुःख र विभेद झेलिन् । २० वर्षको उमेरमा प्रेमविवाह भयो । घर त थियो, तर गरिखाने जग्गा थिएन । कृषि मजदुरी गर्थे । कमाइ गर्ने रोजगारीका अरू अवसर थिएनन् । ‘ठूला जातिका खेतबारीमा काम गर्ने, त्यसबापत पाएको अन्नपातले पेट पाल्न थाल्यौं,’ उनले सम्झिइन् । कृषि मजदुरी गरेबापत साहुबाट गहुँ, चामल, कोदोलगायत अन्न पाउँथे । नगद चाहिए ऋण सापटी पनि साहुबाटै लिन्थे, खेतबारीमा काम गरिदिएर त्यो चुक्ता गर्थे ।तर, जब लामो खडेरी, भारी वर्षा जस्ता अप्रत्याशित मौसमी प्रणाली देखियो, कृषि उत्पादनमा गिरावट आउन थाल्यो । कृषि मजदुरका रूपमा उनीहरूको माग पनि घट्न थाल्यो । ‘समयमा पानी नपर्ने, चाहिनेजति हिउँ नपर्ने, खडेरी लाग्ने भएपछि खेतीबाली सप्रिन छाड्यो, साहुहरूले खेती कम लगाउन थाले, आफैंले काम गर्ने भए, हामीले काम पाउन छाड्यौं,’ रूपावतीले भनिन्, ‘त्यसपछि बिहान–बेलुका के खाने, छोराछोरीलाई के खुवाउने समस्या हुन थाल्यो, हामीले जानेको त्यही अर्काको खेतबारी स्याहार्ने मात्र न थियो ।’...राष्ट्रिय तथ्यांक कार्यालयको ‘जलवायु परिवर्तन प्रभावबारे राष्ट्रिय सर्भेक्षण २०२२’ ले पनि खडेरीले मुलुकभर खेतीपातीमा असर पारेको देखाएको छ । देशव्यापी सर्भेक्षणमा सहभागी एकै स्थानमा २५ वर्षदेखि बसोबास गर्दै आएका ६५.४ प्रतिशत घरपरिवारले खडेरीको सामना गर्नुपरिरहेको बताएका छन् । भौगोलिक रूपमा पहाडी भूभागका कृषकहरू यसको बढी मारमा छन् । यसैगरी ८७ प्रतिशत घरपरिवारले पानी पर्ने चक्रमा परिवर्तन आएको महसुस गरेको बताए ।गत वैशाखमाकान्तिपुरले गरेको स्थलगत रिपोर्टिङअनुसार बझाङमा मात्रै ०७८ सालमा अविरल वर्षापछिको बाढीपहिरोमा परेर घरबार गुमाएकामध्ये १२५ भन्दा बढी दलित परिवार चार वर्ष बित्दासम्म पुनःस्थापनाको राहत नपाएपछि सपरिवारै भारततिर बसाइँ सरिसकेका छन् ।यस्तै समस्याका कारण अरू छिमेकी जस्तै रूपावती र उनका पतिले गाउँ छाडेर भारत जाने सोच बनाए । आठ हजार रुपैयाँ सापटी मागेर घरमा ताल्चा मारेर चारै छोराछोरीसहित बाटो लागे । यो ०७९ पुसको कुरा हो । घरबाट निस्केको चौथो दिन आफन्त बस्ने गरेको कर्नाटक राज्य पुगे । अपरिचित सहरमा काम पाउनु सजिलो थिएन । ‘काम नपाउन्जेल आफन्तकामा बस्यौं, तर त्यो पनि कहाँ सजिलो थियो र, उनीहरू पनि डेरामै बस्ने थिए,’ रूपावतीले सुनाइन् । केही महिनापछि रूपावतीका पतिले एउटा कन्स्ट्रक्सन साइटमा चौकीदारको काम पाए । उनीहरूको छ जनाको परिवारलाई अट्ने सानो टहरो पनि पाए ।तर, परिस्थितिले सोचेभन्दा ठिक उल्टो रूप लियो । उनका पति रक्सी खाएर आउने, घर झगडा र होहल्ला गर्न थाले । वरिपरिका छिमेकीले गुनासो गरेपछि काम दिनेले बस्ने ठाउँ नै छाडेर जान भने । काम थालेको दुई महिनामै उनीहरूको उठीबास लाग्यो । आफन्तको सहयोगमा डेरा खोजेर बस्न थाले । रक्सीको कुलतमा फसेका पतिले दिनहुँ सताउन थाले ।घर चलाउन रूपावती अर्काको घरमा भाँडा माझ्न र भुइँ पुछ्ने (झाडुपोछा लगाउने) काम गर्थिन् । तर, कमाएर ल्याएको रकम पतिले बाटैबाट खोसेर रक्सी खाएर सकिदिन्थे । ‘नभए मारौंलाझैं गरी कुट्थे, छोराछोरीलाई खेदाउँथे, यो कान्छोलाई समेत टिपेर फ्याल्दिने गर्थे, जबरजस्ती शारीरिक सम्बन्ध राख्थे, नमाने जथाभाबी पिट्थे,’ उनले सुनाइन् ।डेराका सामान पनि बेचेर खाएपछि बालखा छोराछोरीलाई बोरा दिएर सडक र सार्वजनिक स्थलमा खाली सिसी, कागज, बोतल टिप्न पठाउँथे । त्यो बेचेर पनि रक्सी नै खान्थे । त्यतिले पनि नपुगेपछि छोराछोरीलाई माग्न पठाउँथे । त्यसपछि श्रीमान्लाई कर्नाटकमै छोडेर उनी चेन्नई आइन् ।...रूपावती जस्तै भारतमा मजदुरीका लागि पसेकाहरूमा पारिवारिक विखण्डन र त्यसको मारमा बालबालिकाका समस्या बढ्दै गएको बताउँछन्, नयाँदिल्लीमा बसेर मानव बेचविखनविरुद्धको अभियानमा काम गर्दै आएका नवीन जोशी । ‘गाउँमा खेतीपातीले जीविका नचल्ने भएपछि बैंग्लोर, मुम्बई, चेन्नईलगायत भारतका विभिन्न सहरमा परिवारै आउने क्रम बढेको छ,’ उनले बताए, ‘श्रीमान्ले चौकीदारको काम गर्ने, गाडी धुने, श्रीमतीले भुइँ पुछ्ने, भाँडा धुने काम गर्दै आएका छन् ।’ बुवाआमा दुवै मजदुरीमा जानुपर्ने वा उनीहरूबीच द्वन्द्व भएमा छोराछोरीको हेरचाह नपुग्नेलगायत जोखिम देखिएको उनले बताए ।उनका अनुसार दशकअघिसम्म भारतमा बेचिने पीडितहरू अधिकांश काठमाडौं आसपासका जिल्लाका हुन्थे । ‘अहिले हामीले उद्धार गरेकामा बढीजसो तराई क्षेत्रका र पश्चिमी पहाडी भेगका छन्,’ जोशीले भने । नेपाल–भारत मानव बेचबिखनविरुद्ध अभियानमा काम गर्ने संस्था ‘किन इन्डिया’ को अभिलेखअनुसार सन् २०१८ देखि २०२४ सम्म ६ सय ४२ नेपालीको उद्धार गरिएको थियो, जसमा ६ सय महिला र बालबालिका थिए ।अभिभावकले हेरचाहका लागि समय दिन नसक्दा भारतमा नेपाली बालबालिका हिंसाको सिकार पनि हुँदै आएका छन् । गत मंसिरमा बैंग्लोरमा ६ वर्षीया नेपाली बालिकाको बलात्कारपछि हत्या भएको थियो । बाआमा काममा गएकाले उनी डेरामा एक्लै थिइन् ।त्यसको फाइदा उठाएर बिहार घर भएका एक कामदारले उनको बलात्कार गरेर हत्या गरेको भारतीय सञ्चारमाध्यममा सार्वजनिक भएको थियो । ‘यो त बाहिर आयो र थाहा भयो, कति त थाहै पाइँदैन, कति यतै हराउँछन्, उजुरी गर्न जाऔं भने नेपाली भएकाले यहाँको प्रहरी प्रशासनबाट खासै सहयोग पाइँदैन,’ डोटी घर भई चेन्नईमा चौकीदारको काम गर्ने अर्जुन रोकायाले बताए ।परदेशमा पारिवारिक विचलनका कारण बालबालिका बेवारिस बन्ने गरेका छन् । रोकायाले गत चैतमा नेपाली श्रमिकबाट २५ हजार भारु चन्दा उठाएर परिवार र आफन्तबाटै बेवास्तामा परेर बिचल्ली भएका पाँच नेपाली बालबालिकालाई बस्ने बासको व्यवस्था गरिदिएको बताए ।‘बुवाआमाले नहेरेपछि केही समय आफन्तकहाँ बस्न ठिकै हुन्छ, त्यसपछि त हेप्न थाल्छन्,’ उनले भने, ‘के मिल्दैन, बाउ एकातिर, आमा अर्कोतिर लाग्छन्, जसो भए पनि बालबालिका नै समस्यामा पर्छन्, खाने, लाउने र बस्ने टुंगो हुँदैन ।’ पारिवारिक समस्याले धेरै बालबालिकाले शारीरिक र मानसिक विकासका क्रममा चाहिने उपयुक्त पारिवारिक वातावरणसहितको पालनपोषण, हेरचाह, शिक्षा र स्वास्थ्यको अवसर गुमाउँदै आएका छन् ।...चेन्नई भारतका अन्य सहरमध्ये सुरक्षित मानिने हुँदा नेपाली श्रमिकको पहिलो रोजाइमा पर्ने गरेको छ । तर, भाषा, संस्कृति, अत्यधिक गर्मीलगायत कारणले हिन्दी भाषा बोलिने सहरहरूको तुलनामा दैनिकी चलाउन केही हदसम्म असहज हुने गर्छ । चेन्नई पुग्नेबित्तिकै खान, लाउन पुग्ने काम र अभिभावकलाई बालबच्चाको ख्याल गर्ने समय पाउन मुस्किल पर्छ ।‘तैपनि वर्षमा एक–दुईचोटि दसैंतिहारको अवसर पारेर आफन्त, साथीभाइबीच जमघट गर्छौं,’ डोटी घर भई चेन्नईमा मजदुरी गर्दै आएका वीरेन्द्र रोकायाले भने । उनी पत्नी र तीन सन्तानसहित चेन्नईमा बस्छन् । उनी चौकीदारको काम गर्छन् । पत्नीले अर्काको घर सफाइ गर्छिन् ।यसैगरी चेन्नईस्थित समुद्रीतट मरिना क्षेत्र नेपालीहरू भेला हुने र टहलिने सार्वजनिक थलो हो । तामिलनाडु राज्यको विभिन्न ठाउँमा बसोबास गर्ने नेपालीहरू पनि हरेक वर्ष जनवरी २६ मा यहाँ भेला हुन्छन् । दुःखसुख साटासाट गर्छन् । ‘त्यो दिन इन्डियाले गणतन्त्र दिवस मनाउँछ, त्यहाँ काम गर्ने हामी सबैजसोले त्यस दिन बिदा पाउँछौं, यही मौकामा हामी पनि सांस्कतिक कार्यक्रम गर्छौं,’ रोकायाले भने ।भारतमा काम गर्ने नेपालीको सन्दर्भमा नेपाल सरकारले उपेक्षा गरेको उनीहरूको गुनासो छ । ‘खाडी देशमा अनौपचारिक क्षेत्रमा नै काम गर्न जानेका लागि राज्यले नीति नियम, कानुन बनाएको छ, तर हामी भारत आउनेको त तथ्यांक पनि राखेको हुँदैन, समस्या पर्दा भारतले सुन्ने कुरै भएन, आफ्नै देशले त उपेक्षा गरेको छ,’ चेन्नईमा काम गर्ने किशोर पौडेलले भने ।...नेपाली बालबालिकाले नयाँ ठाउँ र परिवेशमा थप जोखिम सामना गर्नुपरिरहेको राष्ट्रिय बाल अधिकार परिषद्का उपाध्यक्ष बमबहादुर बानियाँ बताउँछन् । ‘तर के कसरी र कति संख्यामा जोखिममा पर्छन्, त्यसको समाधान के हो भनेर अध्ययन गर्न सकेका छैनौं । बालबालिकाकेन्द्रित बजेट कार्यक्रम सरकारको प्राथमिकतामा नै पर्दैन,’ उनले भने, ‘भारतको कुनै ठाउँमा नेपाली बालबालिका अलपत्र अथवा जोखिमपूर्ण स्थानमा भेटिएका छन् भन्ने जानकारी पायौं भने पनि नेपालसम्म उद्धार गरेर ल्याउन संघसंस्थाहरूलाई हारगुहार गर्नुपर्ने स्थिति छ ।’मानव बेचबिखनविरुद्धको अभियानमा काम गर्दै आएका जोशीले भारतमा रहेका नेपाली बालबालिकाका सन्दर्भमा अध्ययन हुन नसकेको बताए । जनगणना ०७८ अनुसार करिब ७ लाख नेपाली भारतमा कामको खोजीमा गएका छन् । तर यसमा बालबालिकाको संख्या कति छ भन्ने छुट्टिँदैन । भारतमा बस्दै आएका नेपालीहरूले यहाँ आएर काम गर्नेको संख्या जनगणनाको तथ्यांकभन्दा धेरै हुने दाबी गर्छन् ।‘यहाँ छुवाछूत भोग्नुपरेको छैन’भारत नेपाली श्रमिकका लागि रोजगारको अवसर मात्रै होइन, आत्मसम्मानसहित बाँच्न पाउने थलोसमेत बनेको छ । डडेलधुरा घर भई चेन्नईमा घरेलु काम गर्दै आएकी ४५ वर्षीया दलित महिलाले भनिन्, ‘आफ्नै देशमा छिःछि, दुरदुर सहनुपर्छ, यहाँ छुवाछूत जस्तो विभेद भोग्नुपरेको छैन ।’ उनी १२ वर्षअघि पतिसँगै चेन्नई आएकी हुन् । स्थानीय भाषा नजानेका कारण सुरुमा काम पाउन कठिनाइ भयो । छ/सात महिना बसेपछि यहींको परिवेशसँग घुलमिल भइन् । घरमा झाडुपोछा लगाउने, भाँडा माझ्ने काम पाएपछि दंग परिन् ।‘म यहींको तामिल बाहुनको घरमा काम गर्न थालें, उता हुँदा जातपात र छाउपडी त उपद्रै मान्थे, त्यसो भएर कसको चलन के हुन्छ, सोधेकै राम्रो भनेर यो जातिको हुँ, महिनावारी भएका बेला काम गर्न मिल्ने हो कि नाइँ भनेर पहिले सोध्थें,’ उनले भनिन्, ‘तर यहाँ त्यस्तो प्रथा नमान्ने रहेछन्, पूजा गर्ने भाँडा नि मैले माझिदिने गरेको छु ।’उनी बिहान ७ बजेदेखि बेलुकी ८ बजेसम्म तीन घरमा भाँडा माझ्ने, झाडुपोछा लगाउने गर्छिन् । मासिक भारु ३० हजार कमाउँछिन् । ‘नेपालमा गयो भने माथिल्ला जातिले परै पार्ने हुन्, कहाँ यहाँ जसरी पैसा देख्न पाइन्छ र,’ उनले भनिन् । समाजशास्त्री मीना पौडेल नेपालीहरू देशै छाडेर जानुमा विभिन्न कारण रहेको बताउँछिन् । ‘यसरी परिवारै बसाइँ सरेर जानुमा राजनीतिक र आर्थिक कारण मात्रै छैनन्, लैंगिक, जातीय तथा सामाजिक विभेदबाट अलग्गिन पनि विदेश (भारतसहित) जान्छन्,’ उनले भनिन् ।"
इस्मामा पाँचभन्दा बढी दुहुना गाईभैंसी पालकलाई मासिक १० हजार खर्च,"गुल्मी — इस्मा गाउँपालिका–५ का कृष्णबहादुर महतको गोठ गाईले भरिभराउ छ । मल आफ्नै बारीमा प्रयोग गर्ने भएकाले उनको आम्दानीको मुख्य स्रोत दूध हो । त्यसमाथि गाई पालेकै भरमा पालिकाले मासिक १० हजार रुपैयाँ अनुदान दिन थालेपछि उनी मक्ख छन् ।‘गाउँमै केही गर्ने सोचले गाईपालन सुरु गरें,’ उनले भने, ‘पालिकाले अनुदानसहित निःशुल्क औषधि दिएपछि मिहिनेतको फल पाएको लागेको छ ।’ तीन वर्षदेखि सञ्चालन गरेको उनको न्यु नमुना कृषि तथा पशुपन्छी फार्ममा हाल १४ वटा गाई छन् । पाँच दुहुना गाईबाट ४५ लिटर दूध बजार पुर्‍याउँछन् ।इस्मा गाउँपालिका–६ का अर्का किसान कमल पराजुलीले एकीकृत पशुपन्छी तथा कृषि फार्ममा गाई पालेका छन् । उनको फार्ममा हाल ५ वटा माउ गाई छन् । पालिकाले मासिक १० हजार अनुदान दिएपछि उनी गाईपालनमा थप आकर्षित भएको बताउँछन् ।‘मेरा लागि त यो पेन्सन नै भएको छ,’ उनले भने, ‘व्यावसायिक पशुपालक भए पनि यसले ठूलो राहत दिएको छ ।’ उनले अघिल्लो वर्षदेखि गाईपालन सुरु गरेका हुन् । इस्मा गाउँपालिका–१ का टामलाल कुँवरले गौरव कृषि तथा पशुपन्छी फार्म सञ्चालन गरेर भैंसीपालन गरेका छन् ।पालिकाले सहायता दिएपछि उनले केही हदसम्म भए पनि स्थानीय सरकार भएको अनुभूति गरेको बताए । ‘पालिकाले हामीलाई हेरालुबापत आर्थिक सहयोग गरेको छ,’ उनले भने, ‘कामदार लगाउन सजिलो भइरहेको छ ।’ गत वर्षदेखि यो सुविधामा जोडिएको फार्ममा हाल ८ भैंसी र २ गाई छन् । दैनिक ३० देखि ३५ लिटर दूध बजार पुर्‍याउँदै आएका छन् । उनलाई सघाइरहेकी गीता कुँवरले पालिकाले प्रोत्साहन गरेकामा खुसी रहेको बताइन् ।पालिकाले पशु हेरालु अनुदानअन्तर्गत प्रदान गर्ने मासिक १० हजार रुपैयाँबाट पालिकाका पाँचवटा फार्म लाभान्वित भएका छन् । हेरालु अनुदानमा घिमिरे कृषि तथा पशुपन्छी फार्म अम्मरपुर, न्यु नमुना कृषि तथा पशुपन्छी फार्म रजस्थल, गगन–गृष्मा कृषि तथा पशुपालन फार्म हस्तीचौर, एकीकृत कृषि तथा पशुपन्छी फार्म अम्मरपुर र गौरव कृषि तथा पशुपन्छी फार्म हस्तीचौर समेटिएका छन् ।इस्मा गाउँपालिकाले गत वर्षदेखि यो कार्यक्रम अगाडि बढाएको थियो । कार्यक्रमको मापदण्डअनुसार पाँच गाई वा भैंसी दुहुना भएको हुनुपर्नेछ । यससम्बन्धी अनुगमन वडाका पशु प्राविधिकले गर्दै आएका छन् । हरेक वर्ष साउनमा फार्महरू सूचीकृत गरी सम्झौता गरेर भदौदेखि असारसम्म ११ महिनाको रकम पालिकाले किसानलाई भुक्तानी दिने गरेको छ । गत वर्ष पाँचवटा फार्मले ११ महिनाको ५ लाख ५० हजार रुपैयाँ भुक्तानी पाइसकेका छन् ।गाउँपालिकाका अध्यक्ष भगतसिंह खड्काले कृषि तथा पशुपालन क्षेत्रको दीर्घकालीन विकासका लागि पशु हेरालु अनुदान कार्यक्रम ल्याइएको बताए । ‘अनुदानले पशुपालनमा आकर्षण बढ्न थालेको छ,’ उनले भने, ‘कार्यक्रमबाट पालिका दूधमा आत्मनिर्भर भई जिल्ला सदरमुकाम तम्घासमा पनि बिक्री भइरहेको छ ।’"
सुदूरपश्चिमले लगानी सम्मेलन गर्दैछ : मुख्यमन्त्री शाह,"काठमाडौँ — सुदूरपश्चिमका मुख्यमन्त्री कमलबहादुर शाहले प्रदेश सरकारले लगानी सम्मेलन गर्न लागेको बताएका छन् ।नेपाल उद्योग परिसंघ सुदूरपश्चिम प्रदेश नयाँ कार्यसमितिको पदस्थापन तथा कार्यालय उद्घाटन गर्दै उनले लगानीमैत्री वातावरण बनाउन लागेको बताएका हुन् ।शुक्रबार धनगढीमा आयोजित समारोहमा सुदूरपश्चिम प्रदेशका मुख्यमन्त्री शाह र परिसंघका अध्यक्ष राजेशकुमार अग्रवालले प्रदेश कार्यालयको उद्घाटन गरे । पदस्थापन तथा कार्यालय उद्घाटन कार्यक्रममा मुख्यमन्त्री शाहले प्रदेश लगानीमैत्री वातावरण बनाउन सरकार लागेको बताए ।प्रदेश सरकारले लगानी सम्मेलन गर्न लागेको भन्दै उनले लगानीमैत्री वातावरण बनाउन आवश्यक प्रक्रियाहरू अगाडि बढाएको बताए ।सुदूरपश्चिममा थुप्रै लगानीका सम्भावना रहेको भन्दै उनले लगानी भित्र्याउन निजी क्षेत्रसँग सहकार्य गर्न तयार रहेको बताए ।परिसंघका अध्यक्ष राजेशकुमार अग्रवालले प्रदेशका युवा उद्यमीहरुलाई प्रोत्साहन एवं प्रवर्द्धन गर्न इन्क्युवेसन सेन्टर स्थापना गर्न प्रदेश सरकारलाई गरेको प्रस्ताव गरे । मुख्यमन्त्री शाहले इन्क्युवेसन सेन्टर स्थापना गर्न सहकार्यको प्रतिबद्धता व्यक्त गरे ।अध्यक्ष अग्रवालले मुलुकको समग्र आर्थिक विकासका लागि परिसंघले काम गर्दै आइरहेको भन्दै सुदूरपश्चिम प्रदेश सरकारसँग सहकार्य गर्दै अगाडि बढ्न प्रतिबद्ध रहेको बताए । परिसंघले लिएको स्वदेशी उद्योगको प्रबर्द्धन, उद्योगमैत्री नीति नियम तथा उद्योगी व्यवसायीहरुका हकहितका आवाजलाई सुदूरपश्चिम उद्योग परिसंघले थप बलियो रुपमा उठाउने जनाएको छ ।परिसंघ सुदूरपश्चिम प्रदेशका अध्यक्ष रमणचन्द्र श्रेष्ठले प्रदेश सरकारसँग नजिक रहेर आर्थिक विकासका लागि काम गर्ने प्रतिबद्धता व्यक्त गरे ।श्रेष्ठको अध्यक्षतामा गठित ११ सदस्यीय कार्यसमितिमा वरिष्ठ उपाध्यक्षमा तेज शंक भट्ट, उपाध्यक्षहरुमा सुनिता सुरी, सुनिल श्रेष्ठ, कोषाध्यक्षमा लालबहादुर शाही छन् ।यस्तै, कार्यसमिति सदस्यहरुमा हीरा भण्डारी, जगदीशचन्द्र भट्ट, कलेन्द्र शाही, दीप रावत, हेमन्त पौडेल र डिल्लीराज जोशी छन् ।"
तामाकोसीले थाल्यो पूर्ण क्षमतामा विद्युत् उत्पादन,"दोलखा — स्वदेशी लगानीको माथिल्लो तामाकोसी जलविद्युत् केन्द्रले २४ सै घण्टा पूर्ण क्षमतामा विद्युत् उत्पादन थालेको छ । पहिरोले क्षतिग्रस्त बालुवा थिग्राउने दुवै पोखरी आंशिक मर्मत सकिएसँगै २४ सै घण्टा  विद्युत् उत्पादन सुरु गरेको हो ।४ सय ५६ मेगावाट क्षमताको जलविद्युत् केन्द्रको बालुवा थिग्राउने दुवै पोखरी अर्थात् डिस्यान्डरसहित विद्युत् संचालन नियन्त्रण कक्ष, भूमिगत नहर (कल्भर्ट) रहेको स्थानभन्दा माथिबाट खसेको पहिरोका कारण गत वर्ष असोज ११ मा ठूलो क्षति पुगेको थियो । जसका कारण गत वर्ष ३ महिना विद्युत् उत्पादन बन्द भएको थियो ।गत पुसमा बालुवा थिग्राउने दुवै पोखरीमध्ये बायाँतर्फको डिस्यान्डर मर्मत गरेर बाँधका सबै ढोका खोलेर नदीमा आधारित भएर केन्द्रले विद्युत् उत्पादन गर्दै आएको थियो । दायाँतर्फको डिस्यान्डर आंशिक मर्मत भएपछि बाँधस्थलमा पानी भरेर बिहीबार अपराह्नदेखि जलविद्युत् केन्द्रलाई पूर्ण क्षमतामा संचालनमा ल्याएको केन्द्रका प्रबन्धक पूर्णगोपाल रञ्जितले बताए ।‘तामाकोसी जलविद्युत् केन्द्रलाई पूर्ण क्षमतामा संचालनमा ल्याएका छौं,’ उनले भने, पहिलाकै अवस्थामा ल्याउने गरी पुनर्निर्माण सकिएको छैन, तर यो बर्खाको ३ महिना केन्द्रको घाटा कम गर्न दुवै डिस्यान्डर आंशिक रुपमा संचालनमा ल्याएर चलाएका छौं ।’दुवै डिस्यान्डर पूर्ण रुपमा पुनर्निर्माण सकिन अझै ४५ दिन लाग्ने उनले बताए । ‘डेढ महिना कुरेर पूर्ण रुपमा संचालनमा ल्याउँदा तामाकोसी कम्पनीलाई घाटाको भार थप बढ्ने भएकाले हाललाई आंशिक रुपमा तयार गरेर पूर्ण क्षमतामा उत्पादन गरिएको हो,’ उनले भने, ‘पहिरोका लेदोले क्षति गरेका भूमिगत नहर मर्मत सकिएको छ, बाँधमा पानी भरेर असोजसम्म २४ घण्टा नै ४ सय ५६ मेगावाट विद्युत् उत्पादन हुन्छ ।’ बर्खायाम भएकाले बाढीको अवस्थालाई समेत मध्यनजर गरेर केन्द्रले विद्युत् उत्पादन गर्ने उनले बताए । तामाकोसी जलविद्युत् केन्द्रको डिजाइन डिस्चार्ज (पानीको बहाव) ६६ क्यूसेक हो । गएको असोजको अविरल वर्षाले तामाकोसी नदीको बहाव बाँधस्थलमा ४६१ क्यूसेक पुगेको थियो । तामाकोसीले प्राधिकरणसँग गरेको विद्युत् खरिद सम्झौता (पीपीए) अनुसार पानीको बहाव २५० क्यूसेक हुनासाथ विद्युत् गृह बन्द गर्नुपर्ने छ ।यस्तै पहिराले क्षति गरेको भूमिगत नहरको मर्मत भइसकेको छ । विद्युत् नियन्त्रण कक्ष निर्माण भइरहेको छ । पहिरोले विद्युत् नियन्त्रण कक्षको भवन पूर्ण रुपमा क्षतिग्रस्त बनाउँदा त्यहाँ कार्यरत दुई जना कर्मचारी र दुई जना नेपाली सेनाको ज्यान गएको थियो । माथिल्लो तामाकोसीले पहिरोले क्षति गरेको सिभिल, इलेक्ट्रो मेकानिकल लगायतका इक्युपमेन्ट (इलेक्ट्र र हाइड्रो इक्विपमेन्ट) गरी एक अर्ब ८० करोड रुपैयाँको बिमा दाबी गरेको थियो । तामाकोसीको प्रतिदिन ४ करोड रुपैयाँ बराबरको विद्युत् उत्पादन गर्ने क्षमता छ । तामाकोसीले देशभर हिउँदको समयमा नेपाल विद्युत् प्राधिकरणलाई माग अनुसारको विद्युत् उत्पादन गरेर लोड व्यवस्थापन गर्न सहज गर्दै आएको छ । हिउँदमा प्राधिकरणले लोड व्यवस्थापन गर्न ब्याकअपको रुपमा तामाकोसीलाई चलाउँदै आएको छ । अर्ध जलाशययुक्त प्रकृति (पीआरओआर) को आयोजना माथिल्लो तामाकोसी वर्षामा पूर्ण क्षमतामा र हिउँदमा ४ घण्टा पीकिङ दिने (पूर्णरूपमा सञ्चालन हुने) गरेको छ ।अपर तामाकोसी हाईड्रो पावर कम्पनी लिमिटेडले जलविद्युत् केन्द्रको हिउँदको समयमा पूर्ण क्षमता ६ घण्टा पुर्‍याउन रोल्वालिङ खोलाको पानी डाईभर्सन गर्ने नयाँ आयोजना निर्माण गरिरहेको छ । उक्त आयोजनाबाट थप २२ मेगावाट विद्युत् उत्पादन हुने छ । विद्युत् उत्पादनपछि सोही आयोजनाको पानी तामाकोसी जलविद्युत् केन्द्रको बाँधस्थलमा झारिने छ ।"
चीनको सिचाङमा हिमालय सीमापार उद्योगीहरूको अन्तर्राष्ट्रिय सम्मेलन,"बेइजिङ — ट्रान्स हिमालयन सीमापार उद्योगीहरूको अन्तर्राष्ट्रिय सम्मेलन चीनको सिचाङ (तिब्बत) स्वायत्त प्रदेशको लिन्चीमा शुक्रबार आयोजित भएको छ । यो चीनको सिचाङ जनसरकारद्वारा आयोजित र परराष्ट्र मन्त्रालयद्वारा समर्थित एक क्षेत्रीय अन्तर्राष्ट्रिय सहयोग मञ्च हो जहाँ नेपाललगायत विभिन्न देशहरूलाई आमन्त्रण गरिन्छ ।यस पटकको कार्यक्रममा बेइजिङबाट नेपाली राजदूत कृष्णप्रसाद ओली, ल्हासास्थित महावाणिज्यदूत लक्ष्मी निरौलाले भाग लिएका थिए भने चिली र अफगानिस्तानका राजदूत पनि सहभागी थिए । आफ्नो व्यवसाय तथा संस्थाको जानकारी गराउँदै विभिन्न देशका उद्योगीहरुले पनि उपस्थिति जनाए ।सीपीसी लिन्चीका उपसचिव तथा मेयर पा थाले स्वागत गर्दै रात्रिभोज दिए भने २७ तारिख बिहान सिचाङ स्वायत्त प्रदेशका उपाध्यक्ष चाओ फङले सम्मेलनलाई मुख्य सम्बोधन गरे । चीनका लागि नेपाली राजदूत ओलीले हिमाली मुलुक नेपालले जलवायु परिवर्तनको असर सबैभन्दा धेरै सहनुपरेको बताउँदै अन्य विकसित मुलुकको औद्योगिक विकासले नेपाल प्रताडित हुनुपरेको बताए । नेपालका हिमालहरू पग्लिँदै गएको, पर्यटन क्षेत्र धराशायी हुँदै गएकोतर्फ नेपालले निरन्तर अन्तर्राष्ट्रिय समुदायलाई झक्झक्याइरहेको पनि उनले सुनाए ।हिमालय सीमापार कनेक्टिभिटी सबैभन्दा बढी आवश्यक नेपाललाई रहेको भन्दै उनले चीनसँग अन्तर्राष्ट्रिय कनेक्टिभिटी बढाउनका लागि चिनियाँ रेललाई नेपाल जोड्नुपर्ने कुरामा जोड दिए । उनले भने, ‘नेपाल र चीनबीचमा रेलवे सञ्जाल जोडिएमा नेपालमा चिनियाँ पर्यटक बढ्ने र नेपाली उत्पादनलाई चिनियाँ बजारमा विस्तार गर्न सजिलो हुनेछ ।’ नजिकको छिमेकी भएकाले नेपालमा लगानी गर्नु सहज हुने भन्दै उनले व्यवसायी र उद्योगीहरुलाई नेपालमा लगानी गर्न आग्रह गरे ।कार्यक्रम उद्घाटनका क्रममा तिब्बती संस्कृतिका झलकहरू समेत प्रदर्शन गरिएको थियो। सहभागीहरूलाई शनिबार लिन्चीमा रहेका विभिन्न सङ्ग्रहालय, औद्योगिक क्षेत्र, पार्क, पानी उद्योग, कृषि फार्म लगायतका ठाउँको स्थलगत अवलोकन भ्रमण गराउने कार्यक्रम छ।अन्तर्राष्ट्रिय सहयोग मञ्चको उद्देश्य हिमालय वरिपरिका देशहरू र अन्तर्राष्ट्रिय समुदायलाई पारिस्थितिक संरक्षण, दिगो विकास, सांस्कृतिक सम्पदा र क्षेत्रीय आर्थिक सहयोगलाई संयुक्त रूपमा प्रवर्द्धन गर्न एकसाथ ल्याउनु हो ।२०१८ मा स्थापना भएदेखि ट्रान्स हिमालय फोरम ४ पटक सफलतापूर्वक आयोजना गरिएको छ जसमा हालसम्म ४०० भन्दा बढी नेताहरू, चीनका लागि राजदूतहरू, ५० भन्दा बढी देश र क्षेत्रका विज्ञहरू र विद्वानहरू र २० भन्दा बढी अन्तर्राष्ट्रिय सहयोग संस्थाहरू सहभागी भएका छन् । यो क्षेत्रीय पारिस्थितिक संरक्षण, हरित विकास र सांस्कृतिक आदानप्रदानलाई प्रवर्द्धन गर्ने एक महत्त्वपूर्ण संयन्त्र बनेको छ।"
"असार १३ सम्म १२ प्रतिशत रोपाइँ, बढी धान फल्ने मधेशमै सुरु भएन","काठमाडौँ — मुलुकभर १२.३३ प्रतिशत धान रोपाइँ भएको छ । वर्षेधान १३ लाख ९५ हजार २ सय ७ हेक्टरमा धान रोपाइँ हुन्छ । जसमध्ये १ लाख ७२ हजार हेक्टरमा रोपाइँ भएको छ ।समयमै वर्षा नहुँदा बढी धान फल्ने मधेश प्रदेशमा रोपाइँ नै हुनसकेको छैन । मधेशमा ३ लाख ८३ हजार १ सय ५० हेक्टरमा धान रोपाइँ हुन्छ । तर असार १३ सम्म रोपाइँ भएको तथ्यांक नआएको बाली विकास तथा कृषि जैविक विविधता संरक्षण केन्द्र प्रमुख केशव देवकोटाले जनाए ।‘मधेशमा मकै, चैते धान वाली लगाएकाले वर्षे धान रोपाइँ ढिला नै हुन्छ । रोपाइँ नगन्य नै छ,’ प्रमुख देवकोटाले भने, ‘मधेशमा असार १५ पछि धमाधम रोपाइँ हुन्छ ।’केन्द्रको तथ्यांकअनुसार सबै भन्दा धेरै सुदूरपश्चिम प्रदेशमा ४५.४९ प्रतिशत,बागमतीमा २०.५३ प्रतिशत,कर्णालीमा २०.११ प्रतिशत रोपाइँ भएको छ । गण्डकीमा १३.७९ प्रतिशत,लुम्बिनीमा ९.६६ प्रतिशत,कोशी प्रदेशमा ५.९६ प्रतिशत रोपाइँ भएको जनाएको छ ।"
नेपालको ऊर्जा पूर्वाधारमा प्राविधिक तथा वित्तीय सहयोग दिन चीन तयार,"बेइजिङ — चीनले नेपालको ऊर्जा क्षेत्रमा आवश्यक सहयोग गर्ने प्रतिबद्धता जनाएको छ । चीनका ऊर्जा प्रशासक वाङ होङचले नेपालको ऊर्जा पूर्वाधार विकासका लागि आवश्यक प्राविधिक तथा वित्तीय सहयोग प्रदान गर्ने चीन सरकारको इच्छा जाहेर गरेका हुन् ।चीनको भ्रमणमा रहेका ऊर्जा, जलस्रोत तथा सिँचाइमन्त्री दीपक खड्कासँगको भेटमा चीनका ऊर्जा प्रशासक वाङले नेपालको ऊर्जा क्षेत्रको पछिल्लो अवस्थाबारे चासो प्रकट गरेको र सहकार्यको तत्परता देखाएको मन्त्री खड्काका निजी सचिव सन्दीप रायले कान्तिपुरलाई बताए ।सांघाई सहयोग संगठन (एससीओ) ऊर्जा मन्त्रीस्तरीय बैठकको लागि हाल खड्का चीन भ्रमणमा छन् । चच्याङ प्रान्तको निङ्पोमा बैठक सम्पन्न भएको दिन शुक्रबार मन्त्री खड्काले चीनको राष्ट्रिय ऊर्जा प्रशासनका प्रशासक वाङ होङचसँग भेटवार्ता गर्दै द्विपक्षीय ऊर्जा चासोका बारेमा छलफल गरेका हुन् ।भेटवार्तामा मन्त्री खड्काले चीन सरकारले न्यानो आतिथ्य सत्कार सहित शाङ्हाई सहयोग संगठनको ऊर्जा मन्त्रीस्तरीय बैठकलाई सफलताका साथ आयोजना गरेकोमा बधाई ज्ञापन गरे । भेटमा नेपाल–चीनबीचको दीर्घकालीन मैत्रीपूर्ण सम्बन्ध, पारस्परिक विश्वास र ऊर्जा क्षेत्रको सहकार्यलाई अझ सशक्त बनाउने विषयमा सौहार्दपूर्ण कुराकानी भएको थियो ।"
आँबुखैरेनी–जामुने सडक विस्तार सकिने चरणमा,"काठमाडौँ — पृथ्वी राजमार्गअन्तर्गत आँबुखैरेनी–पोखरा सडक खण्डको दुरी ८०.३३ किलोमिटर छ । यसलाई दुई खण्डमा विभाजन गरेर सडक विस्तारको ठेक्का गरिएको छ । पहिलो आँबुखैरेनी–जामुने र दोस्रो जामुने–पोखरा ।४१.४५ किमि दुरी रहेको पहिलो खण्डको ठेक्का सम्झौता २०७७ माघ ८ मा भएको हो । काम भने २०७८ वैशाख २ बाट सुरु गरियो । चाइना कम्युनिकेसन्स कन्स्ट्रक्सन कम्पनीले लिएको ठेक्काको म्याद २०८१ वैशाख २ सम्म मात्र म्याद थियो । तर उक्त समयभित्र काम नसकिएपछि दोस्रो पटक समय थप गरेर २०८१ असोजसम्म पुर्‍याइयो । तर पनि काम सकिएन । तेस्रो पटक म्याद थपेर फागुनसम्म पुर्‍याइयो, काम सकिएन । अहिले २०८२ असारसम्म म्याद थपिएको छ । पछिल्लो पटक थपिएको समयमा काम सकिने दाबी आयोजनाको छ ।आँबुखैरेनी–जामुने खण्डमा निर्माण प्रगति ८७ प्रतिशत छ । यस खण्डको ठेक्का रकम ६ अर्ब २१ करोड ३१ लाख रुपैयाँ छ ।अहिले यस खण्डको निर्माणको काम अन्तिम चरणमा पुगेको छ । समग्रमा आँबुखैरेनी–पोखराको भौतिक प्रगति ७० प्रतिशत छ । तर यस खण्डको साढे ८ किमिमा अझै ठेक्का हुन सकेको छैन ।पहिलो खण्डमा कालोपत्रको काम सकिसकेको आयोजना निर्देशनालय (एडीबी) का आयोजना निर्देशक चूडाराज ढकालले बताए । ‘दुई तहको कालोपत्रको काम सकिसकेको छ,’ उनले भने, ‘तर पहिरो व्यवस्थापनको काम भइसकेको छैन ।' ठेक्का गर्दा पहिरोको संख्या थोरै भए पनि पछि थपिएकाले अहिले त्यसमा काम भइरहेको उनको भनाइ छ ।'पहिलो खण्डमा साना–ठूला गरेर ५५ वटा पहिरा छन्, जसमा ८ वटा ठूला छन्,’ ढकालले भने, ‘पहिरो व्यवस्थापन, ट्राफिक सुरक्षा, फुटपाथ, रङरोगन नसकिदाँसम्म पूरै काम सकिँदैन, अब त्यही काम गर्न मात्र बाँकी छ ।’दोस्रो खण्ड जामुने–पोखरा खण्डको ठेक्का सम्झौता २०७८ जेठ ३ मा भएको हो । काम भने २०७८ भदौ १३ बाट सुरु भएको हो । सुरु सम्झौताअनुसार सक्नुपर्ने समयावधि २०८१ भदौ १२ सम्म हो ।यानहुई काइयुआन हाइवे एन्ड ब्रिज कन्स्ट्रक्सनले ठेक्का लिएको यस खण्डको अहिलेसम्म ५५ प्रतिशत प्रगति छ । यस खण्डमा तीन वटा पहिरोको समस्या रहेको उनको भनाइ छ । दुवै खण्डको विस्तार एडीबीको सहुलियतपूर्ण ऋणमा अघि बढाइएको हो । यस खण्डको दुरी ३८.८८ किमि छ । यसको म्याद २०८२ मंसिरसम्म छ । अहिलेसम्म यस खण्डमा ३७ किमि एकतर्फी कालोपत्र भएको छ, जसमा २६ किमि दुईतर्फी कालोपत्र भएको आयोजनाले जनायो । यस खण्डको ठेक्का रकम ७ अर्ब ४० करोड ४६ लाख रुपैयाँ छ ।यही सडक खण्डमा पर्ने सेती र मादी पुलको ठेक्का छुट्टै गरिएको छ । सेती पुलको ठेक्का रसुवा कन्स्ट्रक्सनले लिएको हो । यसको ठेक्का रकम १ अर्ब ७ करोड २४ लाख रुपैयाँ छ । यस खण्डको अहिलेसम्म निर्माण प्रगति ४६ प्रतिशत छ । यसको लम्बाइ १ सय ९० मिटर रहेको र दुई–दुई लेनका दुई पुल निर्माण गरिएको हो । मादी पुलको ठेक्का अनक–जेटआईईसी जेभीले लिएको हो । यसको निर्माण प्रगति ७० प्रतिशत छ । ३ सय ९० मिटर लामो यो पुल चार लेनको हुनेछ । दुवै पुलको ठेक्का २०७९ साउन २६ मा भएको हो ।यसको म्याद २०८२ भदौ २१ सम्म मात्र छ । ‘दुवै पुलको डिजाइन स्वीकृत गर्न ९ महिना लाग्यो, त्यसमा पनि सेती पुल निर्माणमा प्रगति कम छ, यो नयाँ प्रविधिको पुल पनि भयो । त्यसैले काम गर्न समय लाग्यो,’ ढकालले भने, ‘मादी पुलमा प्रगति छ । चार महिना समय थप्दा काम सकिन्छ ।' सेती पुलमा नयाँ प्रविधिमा काम भइरहेकाले अझै केही समय लाग्ने उनले बताए । यस सडक खण्डको बजार क्षेत्रमा ६ लेन र अन्यत्र चार लेनमा सडक विस्तार गरिएको छ । ‘कास्कीमा १९ किमि र तनहुँको डुम्रे र दमौलीमा डेढ किमि सडक ६ लेनमा निर्माण गरिएको छ,’ उनले भने, ‘अन्यत्र चार लेनमा विस्तार गरिएको छ ।’यता मुग्लिनबाट आँबुखैरेनीतर्फ जाने सडक साँघुरो छ । तर सवारी चाप भने उच्च छ । अत्यधिक सवारी चाप हुने उक्त खण्डमा मर्स्याङ्दी जलविद्युत् आयोजनाको पावर हाउस पर्छ । फेरि यो अप्ठ्यारो र जटिल खण्डभित्र पर्ने आयोजना निर्देशक ढकालको भनाइ छ । जहाँ साँघुरो सडकका कारण दुर्घटनाको जोखिम पनि उच्च छ, उक्त खण्डको साढे ८ किमि सडकमा ठेक्का व्यवस्थापन हुन नसकेको हो ।मुग्लिन पारिबाट सडक निर्माणको ठेक्का प्रक्रिया अघि बढाउने गरी वातावरणीय प्रभाव मूल्यांकन (ईआईए) वन तथा वातावरण मन्त्रालयबाट स्वीकृत भइसकेको छ । एडीबीको सन् २०२६ मा सुरु हुने नयाँ आयोजनाअन्तर्गत उक्त खण्डलाई राखेर काम थालिने उनको भनाइ छ ।"
पसल बन्द गरेर आन्दोलनमा उत्रिए सुनचाँदी व्यवसायी,काठमाडौँ — पसल बन्द गरेर सुनचाँदी व्यवसायीहरु पुनः आन्दोलनमा उत्रिएका छन् । आगामी आर्थिक वर्षको विधेयकमा सरकारले सुनमा लगाएको दुई प्रतिशत विलासिता कर र हिरामा लगाएको १३ प्रतिशत मूल्य अभिवृद्धि करको विरुद्धमा सुनचाँदी व्यवसायीहरुले पसल बन्द गरेका हुन् ।न्युरोडलगायका स्थानहरुमा सुनचाँदी पस बन्द रहेका छन् । विनयोजन विधेयक पास हुँदा पनि आफूहरुको माग सम्बोधन नभएकाले पुनः आन्दोलन गर्नुपरेको सुनचाँदी व्यवसायीहरुको भनाइ छ ।सरकारले आगामी आर्थिक वर्षको बजेट ल्याएसँगै व्यवसायीहरूले आन्दोलन सुरु गरेका थिए । प्रधानमन्त्री केपी शर्मा ओलीले माग सम्बोधन गर्ने प्रतिबद्धता जनाएसँगै उनीहरूले आन्दोलन स्थगित गरेका थिए ।
चम्किँदै गुल्मीको ‘थोर्गेली गुड’,"गुल्मी — गुल्मीको रूरू क्षेत्र गाउँपालिका–३ स्थित थोर्गामा उत्पादन हुने ‘थोर्गेली गुड’ अहिले एक ‘ब्रान्ड’का रूपमा स्थापित भएको छ । डेढ सय वर्षदेखि उखुखेती हुँदै आएको यस क्षेत्रमा पछिल्लो समय गाउँपालिकाको पहल र विभिन्न संस्थाको सहयोगमा उखु प्रशोधन केन्द्र स्थापना भएपछि ‘थोर्गेली गुड’ ले बजारमा छुट्टै पहिचान बनाउन सफल भएको हो ।रूरू बहुउद्देश्यीय सहकारी संस्था लिमिटेडमार्फत सञ्चालनमा रहेको गुड प्रशोधन केन्द्रले २०८१ सालको माघ २० गतेदेखि नियमित उत्पादन थालेको थियो । सहकारीका अध्यक्ष भेषराज ज्ञवालीका अनुसार हालसम्म उद्योगले करिब रू २४ लाख ६० हजार बराबरको नौ हजार ७०० किलोभन्दा बढी गुड बेचिसकेको छ । त्यस्तै, रु १० लाख ९५ हजारभन्दा बढीको पाँच हजार ४७२ लिटर खुदो र रु पाँच हजार दुई सय बराबरको १५ किलो चकलेट बेचिसकेको छ ।विगतमा परम्परागत प्रविधिबाट गुड बनाउने र त्यसको प्रयोग पनि स्थानीय रुपमै हुने भएकाले थोरै सङ्ख्यामा किसानले सीमित जमिनमा उखुखेती गर्ने गरेका थिए । तर अहिले आधुनिक मेसिनसहितको उद्योग स्थापना भएपछि उखु किसान हौसिएका छन् ।‘खुदो उद्योग स्थापना भएपछि उखु किसानको सङ्ख्या पनि बढ्दै गएको छ । अहिले वडा नं ३ र ४ मा मात्र उखुखेती गर्ने कूल किसान सङ्ख्या करिब ४०० हाराहारी छ भने १०० हाराहारी किसानले सहकारीलाई उखु बिक्री गरिरहेका छन्,’ सहकारी अध्यक्ष ज्ञवालीले भन्नुभयो, ‘रूरू क्षेत्रमा अहिले तीन हजार २०० रोपनी क्षेत्रफल जमिनमा उखुखेती भइरहेको छ । जबकि, २०७४ सालअघिसम्म त्यहाँ करिब आठ सय रोपनी हाराहारीमा मात्रै उखुखेती गरिन्थ्यो ।’सहकारीका अनुसार गत माघयता रू ३१ लाख बराबरको उखु खरिद भइसकेको छ । बारीमै प्रतिकिलो रू १२ मा खरिद गरिएको उखु प्रशोधन गरी अहिले रू २६० प्रतिकिलो दरमा गुड बिक्री हुँदै आएको छ । उद्योगले स्थानीयलाई रोजगारी पनि दिएको छ । त्यहाँ हाल आठ जना कर्मचारी मासिक तलबमा कार्यरत छन् । अहिले पनि उद्योगसँग ५० देखि ५५ हजार लिटर खुदो मौज्दात छ । स्थानीय रिडी बजारसहित केही स्थानमा बिक्री प्रबन्धक राखिएका छन् ।गाउँपालिकाको अनुदान सहयोग र हेफर इन्टरनेसनल नेपाललगायतका संस्थाको सहकार्यमा स्थापना गरिएको यो उद्योगमा भारतको गुजरातबाट आधुनिक क्रसर मेसिन, भट्टी र केही सङ्ख्यामा जनशक्तिसमेत ल्याइएको थियो । उद्योगको संरचना निर्माण तथा मेसिन जडानका लागि भारतबाटै मान्छे झिकाइएका थिए ।उद्योगका व्यवस्थापक प्रकाश थापाका अनुसार दार्सिङबासस्थित जनप्रिय प्रावि विद्यार्थी सङ्ख्या कम भएपछि उनीहरुलाई अर्को विद्यालयमा सारेर त्यसैको भौतिक संरचना प्रयोग गरी उद्योग स्थापना गरियो । अहिले स्थानीय कामदारबाटै उद्योगका काम भइरहेका छन् भने व्यावसायिक उत्पादन पनि निरन्तर छ ।‘क्रसिङ क्षमतामा कुनै समस्या छैन, खुदो पकाउने क्षमता बढेको छ । प्याकेजिङ र बजारको कुनै समस्या छैन’, थापा भन्छन् । उद्योगले चकलेट उत्पादनका लागि पनि ‘फ्रेम’ (खुदोलाई चकलेटको आकार दिने भाँडो) पनि ल्याइसकेको छ । विस्तारै चकलेट उत्पादनलाई पनि बढाउने योजना रहेको थापाले बताए ।उखु प्रशोधन केन्द्र निर्माण तथा व्यवस्थापनका लागि गाउँपालिकाले चालु आथिक वर्षमा रू २० लाख अनुदान दिएको छ । त्यस्तै उखु प्रवर्द्धन कार्यक्रमका लागि कृषि ज्ञान केन्द्रबाट रु तीन लाख अनुदान र हेफर इन्टरनेसनल नेपालले उद्योगका लागि चाहिने मेसिनरी तथा प्राविधिक पाटोमा सहयोग गर्‍यो ।गाउँपालिकाका अध्यक्ष यदु ज्ञवालीका अनुसार गुड उत्पादनसँगै उखुखेतीलाई पनि गाउँपालिकाले प्राथमिकता दिएको छ । उखुको बीउ वितरण, जैविक मल उत्पादन, कीटनाशक व्यवस्थापनलगायत कार्यक्रमलाई अनुदानमा सञ्चालन गर्ने योजनामा गाउँपालिका जुटेको उनको भनाइ छ ।‘उखु नगदेबाली हो, पहिले धेरै जसो जमिन बाँझो र छिटपुट मकैखेती हुन्थ्यो । अहिले उखु उत्पादन हुँदैछ । यो आन्तरिक उत्पादनलाई उद्यमसँग जोड्ने र युवा पलायन रोक्ने पालिकाको प्रयास पनि हो,’ अध्यक्ष ज्ञवालीले भने, ‘गुणस्तरीय उत्पादन भएको कारण उपभोक्ताले मूल्यभन्दा पनि यसको उपयोगिता हेर्छन् । बजारको कुनै समस्या छैन । गुडलाई चकलेट बनाउनेसम्मको योजना छ ।’मिसावटरहित स्थानीय उत्पादन र अर्गानिक गुण भएको भन्दै ‘थोर्गेली गुड’ को माग बढ्दो छ । अध्यक्ष ज्ञवालीका अनुसार केही उच्चपदस्थ व्यक्तिहरु थोर्गेली गुडका नियमित ग्राहक बनेका छन् । ‘यहाँ उत्पादित गुड राम्रा लागेर नेपाली कांग्रेसका नेता शेखर कोइरालाले पछिल्लोपटक १० किलो मगाउनुभयो, पूर्वप्रधानमन्त्री पुष्पकमल दाहालको नातिनीको बिहेमा कसार बनाउनका लागि पनि यही उद्योगको खुदो प्रयोग गरिएको थियो । पूर्वमुख्यसचिव लीलामणि पौडेल, सचिव माहादेव पन्थलगायतले उहाँको गुड खुदो नियमित प्रयोग गर्नुहुन्छ,’ अध्यक्ष ज्ञवालीले भने ।उखु प्रवर्द्धन कार्यक्रम आगामी आवको बजेटमा पनि राख्ने योजना रहेको उनले बताए । बीउ तथा जैविक मलमा अनुदान दिने, ठूलो परिमाणमा उखु उत्पादन गर्ने किसानलाई पुरस्कृत गर्नेजस्ता कार्यक्रम थप परिस्कृत रुपमा ल्याएर यसलाई पालिकाको गौरवको आयोजना बनाउने लक्ष्य पालिकाका रहेको उनको भनाइ छ ।थोर्गेली गुड खुदो उद्योगले उद्योग विभागबाट आफ्नो छुट्टै ‘ट्रेडमार्क’ र ‘लोगो’ पाएको छ । जसले थोर्गेली गुडलाई विशिष्ट ब्रान्ड बनाउँदै लगेको छ । उत्पादित वस्तु बेच्नका लागि बजारको समस्या छैन । यद्यपि उखुखेती बढाउने र बढीभन्दा बढी गुड खुदो उत्पादन गर्नका लागि स्थानीय प्रयासमात्र पर्याप्त नहुने कृषकको बुझाइ छ । प्रदेश सरकारले विगतमा बीउमा केही अनुदान दिएको भए पनि सङ्घ सरकारको सहयोग भने खासै नपाएको स्थानीयको गुनासो छ ।‘अहिले गाउँमै रोजगारीको सम्भावना देखिएको छ, युवालाई विदेश जानुपर्ने बाध्यता केही हदसम्म घट्ने आशा पलाएको छ,’ वडा नं १ का कृषक विष्णु न्यौपानेले भन‍े, ‘खुदो उद्योग स्थापना भएपछि मैले पनि चार रोपनी जग्गामा उखुखेती थालेको छु, सरकारबाट सहयोग हुने हो भने अझ बढी व्यावसायिक भएर जान सकिन्थ्यो भन्ने लाग्छ ।’"
"मेची भन्सारबाट चिया निर्यातमा सुधार, अलैंचीमा गिरावट","झापा — काँकडभिट्टा नाकाबाट हुने चिया निर्यातमा सुधार भएको छ । मेची भन्सार कार्यालय काँकडभिट्टाबाट चालु आर्थिक वर्षको ११ महिनामा चिया निर्यात ४० दशमलव ५ प्रतिशतले बढेको हो । यस अवधिमा ३ अर्ब ८६ करोड ६४ लाख ७८ हजार रुपैयाँको चिया निर्यात भएको कार्यालयको तथ्यांक छ ।गत आर्थिक वर्ष २०८०/८१ को यही अवधिमा २ अर्ब ७५ करोड २८ लाख ३२ हजार रुपैयाँको चिया निर्यात भएको थियो ।निर्यात हुने प्रमुख वस्तुका रूपमा रहेको अलैंची निर्यात भने घटेको छ । चालु आर्थिक वर्षको ११ महिनामा ७ अर्ब १८ करोड १० लाख ७३ हजार रुपैयाँको अलैंची निर्यात भएको छ । गत आर्थिक वर्षको यही अवधिमा ७ अर्ब ४६ करोड ६८ लाख ७६ हजारको अलैंची निर्यात भएको थियो ।भन्सारले चालु आर्थिक वर्षको ११ महिनामा १४ अर्ब ४३ करोड ९२ लाख ३७ हजार राजस्व उठाएको छ । कार्यालयले गत साउनदेखि जेठसम्म लक्ष्यको ९१ दशमलव ५६ प्रतिशत राजस्व संकलन गरेको हो । यस अवधिमा कार्यालयले १५ अर्ब ७७ करोड १९ लाख ४६ हजार राजस्व संकलन गर्ने लक्ष्य लिएको थियो ।गत आर्थिक वर्षको यही अवधिको तुलनामा भने चालु आर्थिक वर्षमा राजस्व संकलन १४ प्रतिशतले बढेको कार्यालयले जनाएको छ । गत आर्थिक वर्ष २०८०/०८१ को ११ महिनामा कार्यालयले ७७ दशमलव ५६ प्रतिशत राजस्व संकलन गरेको थियो । २०७९/८० को यही अवधिमा भने ६९ दशमलव ९४ प्रतिशत राजस्व संकलन गरेको थियो ।अर्थ मन्त्रालयले मेची भन्सार कार्यालय काँकडभिट्टालाई राजस्व असुलीको वार्षिक लक्ष्य १७ अर्ब ३४ करोड ४६ लाख ३७ हजार रुपैयाँ दिएको छ । कार्यालयलाई वार्षिक लक्ष्य पूरा गर्न असारमा मात्रै २ अर्ब ९ करोड ५४ लाख रुपैयाँ संकलन गर्नुपर्ने दबाब छ ।मेची भन्सार कार्यालयले गत आर्थिक वर्षमा पनि राजस्व संकलनको वार्षिक लक्ष्य भेटाउन सकेको थिएन । आर्थिक वर्ष २०८०/८१ मा १८ अर्ब २५ करोड ७८ लाख ६८ हजार रुपैयाँ राजस्व संकलन गर्ने लक्ष्य थियो । तर, लक्ष्यको ७८ दशमलव ४० प्रतिशत अर्थात् १४ अब २३ करोड ५२ लाख ६० हजार मात्रै संकलन गर्न भन्सार कार्यालय सफल भयो । यस वर्ष पनि अवस्था दोहोरिन सक्ने भन्सार अधिकारी बताउँछन् ।कार्यालयले लक्ष्य पूरा गर्न असारमा मात्रै २ अर्ब ९ करोड ५४ लाख रुपैयाँ राजस्व संकलन गर्नुपर्छ । तर, कार्यालयकै यसअघिका महिनामा संकलित राजस्व अभिलेख एकै महिनामा यति धेरै राजस्व रकम संकलन भएको देखिँदैन ।यहाँ सबैभन्दा धेरै राजस्व संकलन पेट्रोलियम पदार्थको आयातबाट भएको देखिन्छ । ६ अर्ब ९३ करोड ३१ लाख ५२ हजार रुपैयाँ राजस्व संकलन पेट्रोलियम पदार्थको आयातबाट भएको छ । अर्थात् राजस्व संकलनको योगदानमा पेट्रोलियम पदार्थको हिस्सा ६० दशमलव ८१ प्रतिशत छ ।"
‘टेक एन्ड पे पीपीएको प्रावधान हटाउने घोषणा स्वागतयोग्य’,"काठमाडौँ — संसद्बाट ‘टेक एन्ड पे’ (लेऊ र तिर) विद्युत् खरिद–बिक्री सम्झौता (पीपीए) को प्रावधान हटाउने घोषणा गरिनु महत्त्वपूर्ण उपलब्धि भएको स्वतन्त्र ऊर्जा उत्पादकहरूको संस्था, नेपाल (इप्पान) ले बताएको छ ।काठमाडौंमा पत्रकार सम्मेलन गर्दै इप्पानले बिहीबार सरकारले ऊर्जामैत्री नीति अपनाएको भन्दै गरिरहेका आन्दोलन स्थगनसमेत गरेको छ ।बजेटमा घोषित ‘टेक एन्ड पे’ पीपीए संसद्बाट हटाइनु राम्रो पक्ष रहेको इप्पानका वरिष्ठ उपाध्यक्ष मोहन डाँगीले जनाए । बजेटमै ‘टेक एन्ड पे’ पीपीए गर्ने घोषणा भएकामा यसलाई परिवर्तन गरी वित्तीय जोखिम मूल्यांकनका आधारमा ऊर्जा खपत र निर्यात हुने यकिन भएका र नेपाल विद्युत् प्राधिकरणले दायित्व भुक्तानी गर्न सक्ने सुनिश्चित भएका आयोजनाको पीपीए गर्न सकिने उल्लेख छ ।‘टेक एन्ड पे’ पीपीएको प्रावधान हटेपछि नियमित रहेको र घोषणापछि बन्द भएको १० मेगावाटसम्मको पीपीएले निरन्तरता पाउने, प्राधिकरणले सार्वजनिक गरेको सूचनाअनुसार थप पीपीए हुने तथा मन्त्रिपरिषद्बाट पारित ऊर्जा विकास मार्गचित्र, २०८१ का आधारमा पीपीए खुला भई निजी क्षेत्रले ढुक्कका साथ लगानी गर्ने वातावरण निर्माण हुने आफूहरूको अपेक्षा रहेको डाँगीले सुनाए । सरकारको १० वर्षमा १३ हजार ५ सय मेगावाट आन्तरिक खपत गर्ने तथा १५ हजार मेगावाट विद्युत् निर्यात गर्ने योजना सफल बनाउने दायित्व निजी क्षेत्रको पनि भएको उनी बताउँछन् ।‘सञ्चारमाध्यम र सञ्चारकर्मी, नीति निर्माता, विभिन्न राजनीतिक दलका प्रतिनिधिलगायतको साथ र सहयोगमा इप्पानले गरेको खबरदारी, वकालत, भेटघाट, ज्ञापनपत्र, बहसलगायत पहिलो चरणको भद्र आन्दोलनकै कारण ‘टेक एन्ड पे’ पीपीए हटाउने घोषणा गरिएको छ,’ इप्पानले जारी गरेको विज्ञप्तिमा उल्लेख छ ।संसद्बाट प्रधानमन्त्री केपी शर्मा ओलीले ‘टेक एन्ड पे’ पीपीए हटाइएको र अर्थमन्त्री विष्णु पौडेलले संशोधनको प्रस्तावसहित निजी क्षेत्रलाई प्रवर्द्धन गर्ने अभिव्यक्ति दिइसकेका छन् । निजी क्षेत्रले उत्पादन गरेका बिजुली अहिले पनि ट्रान्समिट हुन नसकेको इप्पानका अध्यक्ष गणेश कार्कीले बताए । ट्रान्समिसन लाइन बनाउन निजी क्षेत्रलाई दिनुपर्ने उनको भनाइ छ ।"
चीन जोड्ने विद्युत् प्रसारण लाइन पनि बनाउँछौं : ऊर्जामन्त्री खड्का,"बेइजिङ — ऊर्जा, जलस्रोत तथा सिँचाइमन्त्री दीपक खड्काले चीनसँग जोडिने रसुवागढी–चिलिमे–जिलोङ–केरुङ २२० केभी प्रसारण लाइन निर्माणको तयारी भइरहेको बताएका छन् ।चीनको चच्याङ प्रान्तको निङ्पोमा जारी साङ्हाई सहयोग संगठन (एससीओ) को पाँचौं ऊर्जामन्त्रीस्तरीय बैठकमा उनले नेपालको ऊर्जा क्षेत्रको उपलब्धिबारे चर्चा गरे । भारत र बंगलादेशसँग विद्युत् व्यापार भइरहेको र चीनसँग प्रसारण लाइन निर्माण गरिने विषयमा पनि उनले चर्चा गरे ।‘भारत र बंगलादेशसँग विद्युत् निर्यातको सम्झौता भएको छ,’ उनले भने, ‘चीनसँग रसुवागढी–चिलिमे–जिलोङ–केरुङ २२० केभी प्रसारण लाइन निर्माणको तयारी भइरहेको छ ।’ भारतसँग १३२ केभी तथा त्यसभन्दा कम भोल्टेजका प्रसारण लाइनसँगै ४०० केभी ढल्केवर–मुजफ्फरपुर प्रसारण लाइन सञ्चालनमा रहेको उनको भनाइ छ । भारतको बाटो हुँदै बंगलादेशतर्फ विद्युत् निर्यातको ऐतिहासिक सम्झौता भएको पनि उनले जनाए ।ऊर्जा सुरक्षालाई आधुनिक जीवनको आधारभूत आवश्यकताका रूपमा चर्चा गर्दै उनले क्षेत्रीय सहकार्य, लगानी र नीतिगत नवप्रवर्तनको खाँचो औंल्याए । ‘ऊर्जा आजका लागि विकल्प होइन, जीवनका लागि अक्सिजन जत्तिकै आवश्यक विषय हो,’ उनले भने । नेपालले पछिल्लो पाँच वर्षमा विद्युत् उत्पादन दोब्बर बनाएको, करिब ९९ प्रतिशत जनतामा विद्युत् पहुँचमा पुर्‍याएको र ९५ प्रतिशतभन्दा बढी विद्युत् उत्पादन नवीकरणीय ऊर्जाको स्रोतबाट गरिरहेको खड्काको भनाइ छ ।ऊर्जा क्षेत्रको सुरक्षित, समावेशी र हरित भविष्यका लागि क्षेत्रीय नीतिगत समन्वय, प्रसारण पूर्वाधारमा क्षेत्रीय लगानी तथा साझेदारी र पारदर्शी मूल्य निर्धारण र हरित वित्त प्रणालीद्वारा ऊर्जा बजारको विकास अपरिहार्य रहेकामा उनले ध्यानाकर्षण गराए । नेपालले सन् २०३५ सम्म २८ हजार ५०० मेगावाट विद्युत् उत्पादन गर्ने र त्यसमध्ये १५ हजार मेगावाट निर्यात गर्ने लक्ष्य लिएको मन्त्री खड्काले सन् २०४५ सम्म शून्य कार्बन उत्सर्जन, सबैका लागि स्वच्छ ऊर्जा र विद्युतीय यातायात तथा उद्योग प्रणालीको विकास गर्ने प्रतिबद्धता व्यक्त गरे ।यसैबीच ऊर्जामन्त्री खड्काले ‘इन्टिग्रेट इनोभेसन फर इनर्जी फ्युचर’ विषयक सत्रलाई सम्बोधन गर्दै साङ्हाई सहयोग संगठनका सदस्य राष्ट्रहरूबीच ऊर्जा विकास, ग्रिड कनेक्टिभिटी, नवप्रवर्तन, ऊर्जा सुरक्षाको प्रवर्द्धन तथा क्षेत्रीय सहयोगका विविध पक्षहरूमा जोड दिए । नेपालको ऊर्जा उत्पादन क्षमताको उल्लेख गर्दै विद्युत् उत्पादन लक्ष्य र निर्यात लक्ष्यबारे उनले चर्चा गरे ।विद्युत् व्यापारमा नेपाल, भारत र बंगलादेशबीच त्रिपक्षीय सहकार्यको उपलब्धिबारे चर्चा गर्दै मन्त्री खड्काले साङ्हाई संगठनअन्तर्गतको उपभोक्ता बजार, स्रोत सम्भावनालाई ध्यानमा राखी नवप्रवर्तन, लगानी प्रवर्द्धन र ऊर्जा व्यापारका लागि क्षेत्रीय ढाँचा निर्माण गर्नुपर्नेमा जोड दिए । डायलग पार्टनरका रूपमा नेपालले संगठनको ऊर्जा सहकार्यमा निरन्तर योगदान गर्ने र ऊर्जा क्षेत्रको आपसी सहकार्यमा अग्रसर रहने पनि प्रस्ट्याए ।चीनको राष्ट्रिय ऊर्जा प्रशासन र चच्याङ प्रान्त सरकारको संयुक्त आयोजनामा ‘नवप्रवर्तन र एकीकरण, गतिशील भविष्य’ विषयक संगठनका ऊर्जामन्त्रीहरूको बैठक बसेको हो । सम्बन्धित एससीओ देशका ऊर्जा विभागका प्रमुख, सम्बन्धित प्रतिनिधि र चीनका राजदूतले बैठकमा भाग लिएका थिए । उक्त अवसरमा ऊर्जा रूपान्तरण र दिगो विकासलाई प्रवर्द्धन गर्ने विभिन्न देशको गहन सफल अनुभव आदानप्रदान गरे ।चिनियाँ सञ्चारमाध्यमहरूका अनुसार बैठकमा २५ वटा परियोजनामा हस्ताक्षर भएको छ । यस वर्षको एससीओ शिखर सम्मेलनसँगै आयोजना गरिएको यो नै ऊर्जा क्षेत्रको सबैभन्दा उच्चस्तरको बैठक हो ।"
नेप्से परिसूचक घट्दा पनि कारोबारमा जलविद्युत् कम्पनीकै वर्चस्व,"काठमाडौँ — नेप्से परिसूचक ४.४५ प्रतिशतले घट्दा जलविद्युत् उपसमूह ३.८२ अंकले मात्रै बढेको छ । सेयर मूल्य बढ्ने र कारोबार रकमका आधारमा पनि जलविद्युत् कम्पनीहरू नै अघि छन् । सेयर मूल्य बढेका पाँच कम्पनीमध्ये तीन जलविद्युत्कै छन् ।बिहीबार ग्रिन डेभलपमेन्ट बैंकको ९.१८ र सप्तकोशी विकास बैंकको ९ प्रतिशतले सेयर मूल्य बढेको छ । वरुण हाइड्रोपावरको ८.९३, पिपुल्स हाइड्रोपावर कम्पनीको ७.१४ र सुपर मादी हाइड्रोपावरको ६.८४ प्रतिशतले सेयर मूल्य बढ्यो । कारोबार रकमको आधारमा मुख्य पाँच कम्पनी जलविद्युत्कै रहे । बुटवल पावर कम्पनी, राधी विद्युत् कम्पनी, ङादी ग्रुप पावर, सिँगटी हाइड्रो इनर्जी र वरुण हाइड्रोपावर कम्पनीको सबैभन्दा धेरै रकमको कारोबार भयो ।बुटवल पावर कम्पनीको ६२ करोड ५२ लाख, राधी विद्युत् कम्पनीको ३९ करोड २० लाख, ङादी ग्रुप पावरको ३२ करोड ३२ लाख, सिँगटी हाइड्रो इनर्जीको ३१ करोड ६१ लाख र बरुण हाइड्रोपावर कम्पनीको २८ करोड ५ लाख रुपैयाँको सेयर किनबेच भएको छ । नेप्सेका अनुसार विकास बैंक उपसमूह ५२.८८ र लघुवित्त ६.४१ अंकले बढेको छ । सामूहिक लगानी कोष उपसमूहको मूल्य स्थिर रह्यो । घट्ने उपसमूहहरूमा होटल तथा पर्यटन, जीवन बिमा, निर्जीवन बिमा र व्यापार छन् ।साताको अन्तिम कारोबार दिन रिलायबल समृद्धि योजना, ओम मेगाश्री फर्मास्युटिकल्स, पियोर इनर्जी, जोशी हाइड्रोपावर, क्रेस्ट माइक्रो लाइफ इन्स्योरेन्सको सेयर मूल्य घट्यो । तीन कारोबार दिनसम्म २६ सय बिन्दुमै स्थिर रहेको नेप्से परिसूचक बिहीबार शून्य दशमलव १७ प्रतिशतले घटेर २५ सय ९५ दशमलव ७४ बिन्दुमा ओर्लिएको छ । यसअघि तीन महिनापछि नेप्से २५ सय बिन्दुमा पुगेको थियो ।कुल १ करोड ९६ लाख ५० हजार २ सय १० कित्ता सेयर किनबेच हुँदा ७ अर्ब ७८ करोड २ लाख ४२ हजार रुपैयाँको सेयर कारोबार भएको छ, जुन पछिल्ला तीन कारोबार दिनयताकै उच्च हो । गत सोमबारयता साढे ६ अर्ब रुपैयाँभन्दा बढी रकमको कारोबार हुन सकेको थिएन । सोमबार ६ अर्ब ४७ करोड, मंगलबार ५ अर्ब ७६ करोड र बुधबार ५ अर्ब ९२ करोड रुपैयाँको कारोबार भएको थियो । बिहीबार पौने ८ अर्ब रुपैयाँको कारोबार भएको नेप्से जनाएको छ ।नेप्से घट्दा सेयर बजारको आकार (कुल बजार पुँजीकरण) समेत खुम्चिएको छ । सेयर बजारको आकार ७ अर्ब ४१ करोड ५६ लाख रुपैयाँले खुम्चिएको हो । नेप्से ओरालो लाग्दा कम्पनीहरूको सेयर मूल्य पनि घट्ने भएकाले कुल बजार पुँजीकरण ७ अर्ब ४१ करोड ५६ लाख रुपैयाँले घटेको छ । बुधबार ४ खर्ब ३३ अर्ब २३ करोड रुपैयाँ रहेकामा बिहीबार ४ खर्ब ३२ अर्ब ४८ करोड रुपैयाँमा कायम भएको छ ।कुल सूचीकृत सेयरलाई सोही दिनको सेयर मूल्यले गुणा गरेर कुल बजार पुँजीकरण गणना गरिन्छ । पुँजीकरण घट्नुको अर्थ सूचीकृत सेयरको बजार मूल्यमा कमी हुनु हो । यही आधारमा पुँजीकरण घट्दा लगानीकर्ताको सम्पत्तिको मूल्य घटेको तथा सेयर बजारको आकार खुम्चिएको रूपमा विश्लेषण गरिएको हो ।"
साना तथा मझौला उद्योग व्यवसायको कर्जा सीमा बढाउन माग,"काठमाडौँ — सेयर धितो कर्जा, घरजग्गा मूल्यांकनको कर्जा सीमा, डिजिटल कारोबारमा लिने ट्रान्सफर शुल्कदेखि साना तथा मझौला उद्योग व्यवसायको कर्जा सीमा बढाउन मोरङ उद्योग व्यापार संघले राष्ट्र बैंकलाई सुझाएको छ । आगामी आर्थिक वर्ष २०८२/८३ को मौद्रिक नीतिमा यी विषय समेटेर उद्योग व्यापार तथा समग्र आर्थिक क्षेत्रलाई विकास गर्न संघले सुझाएको हो ।‘आर्थिक वृद्धिका लागि दिगो आधारका रूपमा रहेको पुँजी बजारको समावेशी विकास गर्न अपरिहार्य छ । त्यसका लागि व्यक्तिगत तथा पारिवारिक लगानीकर्ताको हकमा हाल सेयर धितो कर्जा सीमा १५ करोडबाट बढाएर ३० करोड कायम गर्नुपर्छ,’ संघका अध्यक्ष अनुपम राठीले जारी गरेको विज्ञप्तिमा भनिएको छ, ‘घरजग्गा रियल इस्टेटको हकमा मूल्यांकनको ५० प्रतिशत मात्रै कर्जा दिने व्यवस्थालाई बढाएर ७० प्रतिशत बनाएर घरजग्गा कारोबारलाई प्रोत्साहन गर्नुपर्छ ।’नेपाली पुँजी बजारमा आप्रवासीले पनि नियन्त्रित र प्रत्यक्ष तवरले निवेश गर्न सक्ने सहज व्यवस्था बनाउन पनि संघको सुझाव छ । बैंकमा पर्याप्त तरलता रहेकाले उत्पादनमूलक क्षेत्रमा प्रवाह गरेर उत्पादकत्व बढाउनुपर्नेमा संघको जोड छ । ‘उत्पादनमूलक उद्योगका लागि निर्धारित कारोबार रकमको ४० प्रतिशतको चालु पुँजी कर्जा सीमालाई ६० प्रतिशत कायम गर्नुपर्छ,’ संघले दिएको सुझावमा भनिएको छ ।साना तथा मझौला उद्योग/व्यवसायको हकमा निर्धारित दुई करोडको कर्जा सीमालाई ५ देखि १० करोड कायम गर्न पनि भनिएको छ । उद्योगका लागि निर्धारित चालु पुँजी कर्जाको ब्याजदरभन्दा स्थिर पुँजी कर्जाको ब्याजदर न्यून बनाउनुपर्ने, स्टार्टअप व्यवसायका लागि बैंक कर्जा र पहुँचलाई सहज बनाउने व्यवस्था गर्न पनि संघको सुझाव छ ।विगतमा प्रतिबन्ध लगाइएका खाद्यवस्तुको आयात खुला गरेर विदेशी मुद्रा सञ्चितिलाई चलायमान बनाउन पनि सुझाव छ । डिजिटल कारोबारमा लिने ट्रान्सफर शुल्क अत्यधिक भएकाले रकमलाई वर्गीकरण गर्न पनि भनिएको छ । ‘एक हजार रुपैयाँसम्म निःशुल्क, १ हजार १ रुपैयाँदेखि १ लाख रुपैयाँसम्म १० रुपैयाँ र १ लाखभन्दा बढीमा २० रुपैयाँ शुल्कको व्यवस्था गर्नुपर्छ,’ सुझावमा भनिएको छ ।"
यस्तो छ आजको विदेशी मुद्राको विनिमयदर,"काठमाडौँ — नेपाल राष्ट्र बैंकले आजका लागि विदेशी मुद्राको विनिमय दर निर्धारण गरेको छ । राष्ट्र बैंकका अनुसार अमेरिकी डलर एकको खरिददर १३६ रुपैयाँ ८४ पैसा र बिक्रीदर १३७ रुपैयाँ ४४ पैसा निर्धारण गरिएको छ ।युरोपियन युरो एकको खरिददर १६० रुपैयाँ १४ पैसा र बिक्रीदर १६० रुपैयाँ ८४ पैसा, युके पाउण्ड स्ट्रलिङ एकको खरिददर १८७ रुपैयाँ ६१ पैसा र बिक्रीदर १८८ रुपैयाँ ४४ पैसा, स्वीस फ्रयाङ्क एकको खरिददर १७० रुपैयाँ ६७ पैसा र बिक्रीदर १७१ रुपैयाँ ४१ पैसा कायम गरिएको छ ।अष्ट्रेलियन डलर एकको खरिददर ८९ रुपैयाँ ४१ पैसा र बिक्रीदर ८९ रुपैयाँ ८० पैसा, क्यानेडियन डलर एकको खरिददर १०० रुपैयाँ र बिक्रीदर १०० रुपैयाँ ४३ पैसा, सिङ्गापुर डलर एकको खरिददर १०७ रुपैयाँ २९ पैसा र बिक्रीदर १०७ रुपैयाँ ७६ पैसा तोकिएको छ ।जापानी येन १० को खरिददर नौ रुपैयाँ ४८ पैसा र बिक्रीदर नौ रुपैयाँ ५२ पैसा, चिनियाँ युआन एकको खरिददर १९ रुपैयाँ ०८ पैसा र बिक्रीदर १९ रुपैयाँ १७ पैसा, साउदी अरेबियन रियाल एकको खरिददर ३६ रुपैयाँ ४९ पैसा र बिक्रीदर ३६ रुपैयाँ ६५ पैसा, कतारी रियाल एकको खरिददर ३७ रुपैयाँ ५४ पैसा र बिक्रीदर ३७ रुपैयाँ ७१ पैसा कायम भएको छ ।केन्द्रीय बैंकका अनुसार थाइ भाट एकको खरिददर चार रुपैयाँ २१ पैसा र बिक्रीदर चार रुपैयाँ २३ पैसा, युएई दिराम एकको खरिददर ३७ रुपैयाँ २६ पैसा र बिक्रीदर ३७ रुपैयाँ ४२ पैसा, मलेसियन रिङ्गेट एकको खरिददर ३२ रुपैयाँ ३६ पैसा र बिक्रीदर ३२ रुपैयाँ ५० पैसा, साउथ कोरियन वन १०० को खरिददर १० रुपैयाँ ०९ पैसा र बिक्रीदर १० रुपैयाँ १४ पैसा, स्वीडिस क्रोनर एकको खरिददर १४ रुपैयाँ ४६ पैसा र बिक्रीदर १४ रुपैयाँ ५२ पैसा र डेनिस क्रोनर एकको खरिददर २१ रुपैयाँ ४६ पैसा र बिक्रीदर २१ रुपैयाँ ५६ पैसा तोकिएको छ ।राष्ट्र बैंकले हङकङ डलर एकको खरिददर १७ रुपैयाँ ४३ पैसा र बिक्रीदर १७ रुपैयाँ ५१ पैसा, कुवेती दिनार एकको खरिददर ४४७ रुपैयाँ ६७ पैसा र बिक्रीदर ४४९ रुपैयाँ ६४ पैसा, बहराइन दिनार एकको खरिददर ३६२ रुपैयाँ ७५ पैसा र बिक्रीदर ३६४ रुपैयाँ ३४ पैसा, ओमनी रियाल एकको खरिददर ३५५ रुपैयाँ ४१ पैसा र बिक्रीदर ३५६ रुपैयाँ ९६ पैसा रहेको छ ।भारतीय रुपैयाँ एक सयको खरिददर १६० रुपैयाँ र बिक्रीदर १६० रुपैयाँ १५ पैसा तोकेको छ । राष्ट्र बैंकले यो विनिमयदरलाई आवश्यकतानुसार जुनसुकै समयमा पनि संशोधन गर्न सकिने जनाएको छ । वाणिज्य बैंकले तोक्ने विनिमयदर भने फरक हुनसक्ने र अद्यावधिक विनिमयदर केन्द्रीय बैंकको वेबसाइटमा उपलब्ध हुने जनाइएको छ ।"
राज्य पुनःसंरचनाको अलपत्र एजेन्डा,"२०४६ पछिका सबैजसो राजनीतिक र सामाजिक आन्दोलनको मुख्य एजेन्डा राज्यको पुनःसंरचना थियो । जनतामाथि लुट मच्चाइरहेको सामन्ती व्यवस्थाको संरचनागत मियो निरंकुश राजतन्त्रको अन्त्य गरी गणतन्त्र स्थापित गर्ने, एकात्मक र केन्द्रिकृत राज्यको अन्त्य गरी जनताको पहुँचसम्म पुग्ने संघीय शासन व्यवस्थाको अभ्यास गर्ने, असमावेशी राज्यसंरचाका कारण बहुसंख्यक नेपाली राज्यसत्ताको मूलप्रवाहबाट वञ्चितीकरणको अवस्थामा पारिएको हुँदा सबै जातजाति, वर्ग, लिंग र समुदायको समानुपातिक प्रतिनिधित्वसहितको समावेशी लोकतन्त्रको स्थापना गर्ने र जातजाति, लिंग, समुदाय, भाषा, संस्कृति आदिका आधारमा हुने सबै किसिमको विभेदको अन्त्य गरी सामाजिक न्यायमा आधारित समाज व्यवस्था स्थापना राज्य पुनःसंरचनाको मुख्य लक्ष्य थियो ।यति मात्रै होइन, शान्ति, समृद्धि र पूर्ण लोकतन्त्रसहितको अग्रगामी राज्यको पुनःसंरचनाप्रति राजनीतिक दलहरूले प्रतिबद्धता गरेका थिए । नेपाली राज्यलाई अहिलेको व्यवस्थामा ल्याउनका लागि राजनीतिक दलबीच भएको १२ बुँदे सम्झौतादेखि बृहत् शान्ति सम्झौताको मूल आशय पनि यही नै थियो ।संविधानसभाको समयमा शासकीय स्वरूप र संघीयताजस्ता राज्य पुनःसंरचनाका बृहत् सवालमा राजनीतिक बहस र छलफल हुन्थे, तर संविधान निर्माणसँगै राज्य पुनःसंरचाका सवाल गुमनामजस्तै भएको छ । राज्य पुनःसंरचना निरन्तर प्रक्रिया हो, शासकीय व्यवस्थामा मात्रै भएको रूपान्तरणले राज्य पुनःसंरचनाको कार्यभार पूरा हुँदैन ।राज्यका समग्र संरचनाकै पुनःसंरचना, शासकीय संस्कृतिमा रूपान्तरण, आर्थिक स्रोत–साधनमाथिको स्वामित्वको पुनर्वितरण, सामाजिक–सांस्कृतिक र मनोवैज्ञानिक तहसम्मको पुनःसंरचनाका मुद्दामा राज्य र राजनीतिक दललाई कुनै चासो छैन । राज्य पुनःसंरचनाको यात्रा बीचैमा अलपत्र छोडेर पार्टीहरू सत्ताको भागबन्डा र लुछाचुँडीमा व्यस्त छन्, जसले जनताले अपेक्षा गरेअनुरूपको राज्य पुनःसंरचनालाई गतिहीन बनाएको छ ।शासक र शैली उस्तैनिकै ठूलो क्रान्ति र राजनीतिक संघर्षबाट प्राप्त भएको गणतन्त्रात्मक व्यवस्थाको अभ्यास सुरु भएपछि जनताले रूपान्तरित शासकीय व्यवस्थाको अपेक्षा गरेका थिए । स्वाभाविक रूपमा निरंकुश राजतन्त्रको अन्त्यपछि नेपाली नागरिक राष्ट्रपति बन्ने परिवेश तयार भयो । जनताले नै निर्वाचित गरेको व्यक्ति राष्ट्रप्रमुख र कार्यकारी प्रमुख बनेका छन् । तर, जनताले संरचनामा मात्रै पुनःसंरचना खोजेका थिएनन् । जनताले राज्यको पुनःसंरचनासँगै सत्ता सम्हाल्ने व्यक्ति, प्रवृत्ति र शैलीमा पनि रूपान्तरण खोजेका थिए ।राजाले आफूलाई संविधान र जनताभन्दा माथि राखेर शासन सञ्चालन गरे, त्यसैले गणतन्त्रका सत्ता सञ्चालकले जनताका समस्यालाई हल गर्ने, अग्रगामी सामाजिक–राजनीतिक व्यवस्थाको नेतृत्व लिने, जनताको आर्थिक जीवनमा रूपान्तरण गर्ने र समुन्नत समाज निर्मण गर्ने कामको नेतृत्व सत्ताका नेतृत्वकर्ताले गर्छन् भन्ने अपेक्षा हो । जनताले चाहेको हरेक दुःख, कष्ट र अप्ठ्यारोमा राज्य छ भन्ने महसुस गर्ने अवस्था बनोस् भन्ने हो ।सबै नागरिकले आधारभूत अधिकारको सहज अभ्यास गर्ने वातावरण बनोस्, कसैले भोकभोकै मर्न नपरोस्, गरिबी र अभावको अवस्थाबाट मुक्त हुने परिवेश बनोस्, अशिक्षा र बेरोजगारी बेहोर्न नपरोस्, औषधि नपाएर अकालमा ज्यान जाने अवस्था नरहोस्, र न्याय र आत्मसम्मानसहितको जीवन बाँच्न पाइयोस् । जनताले राज्यको पुनःसंरचनाबाट यस्तै राज्यसत्ता, शासकीय व्यवहार र शैलीको आशा गरेका थिए ।नेपालको राजनीति सत्तादेखि सत्तासम्मको गोलचक्करबाट माथि उठ्न सकेको छैन । २०७४ पछि मात्रै पाँचओटा सरकार फेरिए । यसरी बनेका सरकारले सरकार सञ्चालनको शैलीमा पुनःसंरचना गरे न त राज्यका अवयवलाई नै पुनःसंरचना गर्ने विषयमा ध्यान दिए । बरु, सत्ताको नेतृत्व सम्हालेपछि दम्भी शासकमा रूपान्तरित भए । तिनले जनताका दुःख र कष्ट सुन्ने कानहरू बन्द गरे । जनतासामु गरेका वाचालाई तिलाञ्जली दिए र झूट र बेइमानीलाई शासकीय संस्कृति बनाए ।राज्यका सबैजसो अंगलाई पार्टी राजनीतिको अखडा बनाए । भ्रष्टाचारीलाई कारबाही गर्नुपर्ने अख्तियारमा राजनीतिक नियुक्ति हुन्छ । स्वतन्त्र र निष्पक्ष निर्वाचन गराउने आयोगको पदाधिकारीमा राजनीतिक भागबन्डा हुन्छ । निष्पक्ष न्याय निरुपण गर्नुपर्ने न्यायालयमा न्यायाधीश नियुक्त गर्दा राजनीतिक आबद्धता खोजिन्छ । व्यापारीलाई मन्त्रालय जिम्मा लगाइन्छ । विकास निर्माणको जिम्मा पहुँचवाला ठेकेदारलाई दिइन्छ ।यस्तो परिपाटीले पञ्चायतदेखि गणतन्त्रसम्म निरन्तरता पाइरहेको छ । अर्कोतिर, शासनसत्तामा पुग्ने व्यक्ति र प्रवृत्तिमा पनि खासै परिवर्तन भएन । विगत ३० वर्षदेखि सत्ताको लाभ लिइरहेका र पटक–पटक असफलसिद्ध भइसकेको परम्परागत ‘रुलिङ एलिट’ ले सदावहार राजनीतिक नेतृत्व कब्जा गरेको छ । जुनसुकै व्यवस्था आए पनि लाभ पाइरहने यो वर्ग र समुदायका लागि राज्यको पुनःसंरचना चासोको विषय बन्न सकेन, त्यसैले नेपालको शासकीय व्यवहार र संस्कृतिको पुनःसंरचना बीचबाटोमै रुमलिन पुगेको छ ।हुन त राजनीतिक पार्टीहरूले नारामा समाजवादी व्यवस्थाको चर्चा गर्न थालेका छन् । तर, व्यवहारमा मुख्य ठूला पार्टी समाजवादी व्यवस्थाप्रति प्रतिबद्ध भएको कुनै छाँटकाँट देखिँदैन । यस्तो राजनीतिक परिपाटीको रूपान्तरणका लागि कम्तीमा जनताबाटै प्रत्यक्ष निर्वाचित कार्यकारी राष्ट्रपतीय प्रणाली एउटा सुधारको पाटो हुन सक्छ ।यस्तो राष्ट्रपति जनता र जनप्रतिनिधिप्रति उत्तरदायी हुनुपर्ने र निरंकुश शक्ति अभ्यास गर्न नपाउने व्यवस्था निर्माण गर्न सकिन्छ । सांसदको भूमिका नीति निर्माणमा केन्द्रित गरी विषय विज्ञ वा क्षमतावान् व्यक्तिलाई निश्चित मापदण्डका आधारमा मन्त्रिमण्डलमा नियुक्ति गर्ने विधिको अभ्यास गर्न आवश्यक छ । देशको सामाजिक विविधताको अनिवार्य प्रतिनिधित्व हुने पूर्ण समानुपातिक प्रतिनिधित्वसहितको मन्त्रिमण्डलबिना वास्तविक शासकीय संरचना र प्रवृत्तिमा पुनःसंरचना हुन असम्भव छ ।संघीयताविरोधी मतराज्यको पुनःसंरचनासँग जोडिएको एउटा महत्त्वपूर्ण मुद्दा संघीय शासन प्रणालीको स्थापना हो । राज्यको शक्ति र अधिकारलाई एउटा केन्द्रमा मात्रै केन्द्रीकृत नगरी विभिन्न इकाइ वा प्रदेशमा अकेन्द्रीकरण गर्नु संघीयताको मूल मर्म हो । जब राज्यशक्ति र अधिकारको वितरण र बाँडफाँट गरिन्छ, ती प्रदेशले समस्याको पहिचान गर्ने र समाधानका बृहत् कार्ययोजना बनाएर लागू गर्न सक्छ । यति मात्रै होइन, सम्बन्धित प्रदेशको जातजाति, भाषा, संस्कृति आदिको पहिचान र प्रवर्द्धनका साथै आत्मसम्मान र न्यायसहितको समाज निर्माणमा पनि योगदान गर्छ ।नागरिकको राज्यसत्तामा सहज पहुँच, सामाजिक विविधताको सम्मानसहित समानुपातिक प्रतिनिधित्व र सामाजिक–सांस्कृतिक विभेदको अन्त्य संघीय व्यवस्थासँग अन्योन्याश्रित रूपमा गाँसिएका छन् । तर, विभिन्न राजनीतिक दल र आलोचकले संघीयता व्यवस्थामाथि प्रश्न उठाउन सुरु गरेका छन् । वास्तवमा संघीयताविरोधी मत बढ्दै जानु भनेको एकात्मक र केन्द्रीकृत शासनको पक्षपोषण गर्नु हो, सामाजिक विविधतालाई अस्वीकार गर्नु वा एकाधिकारवादी व्यवस्थाको प्रवर्द्धन गर्नु हो र राजनीतिक प्रतिगमनतर्फ उन्मुख हुनु हो । यो राज्यको पुनःसंरचनाको सैद्धान्तिक मान्यताविरोधी मात्रै छैन, जनताको बलिदानीपूर्ण संघर्षबाट प्राप्त रूपान्तरणकै बर्खिलापमा छ ।संघीयताविरुद्ध प्रश्न किन उठ्यो ? यस सन्दर्भमा राजनीतिक वृत्तमा खासै बहस र छलफल भएका देखिँदैनन् । नेपालमा संघीयताको बहस हुँदा धेरैजसो राजनीतिक पार्टी संघीयताको पक्षमा थिएनन् । तत्कालीन नेकपा (माओवाद) ले जनयुद्धकै समयमा पहिचानमा आधारित संघीयताको अभ्यास गरेको थियो भने मधेशी, आदिवासी जनजाति र सिमान्तीकृत समुदायले सशक्त रूपमा संघीयताको पक्षमा वकालत गरेका थिए । संघीयताको आधार, नामांकन र सीमांकनजस्ता विषयमा निकै ठूलो राजनीतिक अन्तरविरोध थियो ।सोही अन्तरविरोधबीचबाट सात प्रदेश सहितको संघीयता कार्यान्वयनमा आयो । यसलाई पहिचानमा आधारित संघीयता हुनुपर्छ भन्ने पक्षले अर्ध–संघीयताका रूपमा लिए भने संघीयताको पक्षमा सशक्त रूपमा नउभिएका राजनीतिक पार्टीहरूले एउटा तहको सम्झौताका रूपमा लिए । यसैको परिणाम संघीयतालाई बलियो र प्रभावकारी बनाउने दिशामा कसैले पनि प्रभावकारी भूमिका निर्वाह गर्न सकेनन् । यतिसम्म कि प्रदेशको मुख्य राजनीतिक भूमिकामा रहेका मुख्यमन्त्री, प्रदेश मन्त्रिपरिषद् र प्रदेशसभालाई समेत प्रदेशलाई सशक्त र प्रभावकारी बनाउने सवालमा खासै चिन्ता र चासो देखिँदैन ।व्यवस्थित र प्रभावकारी संघीय व्यवस्थाको कार्यान्वयन नहुँदासम्म राज्य पुनःसंरचनाको कार्यभार पूरा हुँदैन । त्यसैले संघीयता व्यवस्थाका आधारभूत सैद्धान्तिक मान्यता, अभ्यासमा देखिएका चुनौती र संघीयतालाई प्रभावकारी बनाउने विधि पहिचानका लागि राज्यले राजनीतिक दल र संघीयता स्थापनाका लागि संघर्ष गरेका शक्तिबीचको बृहत् राजनीतिक सम्मेलन आजको आवश्यकता हो ।यसले संघीयता गठनमा भएका त्रुटि वा राज्यशक्तिको बाँडफाँटमा भएका कमजोरीको पहिचान, उत्पीडित समुदायको आशा र निराशा, समावेशिताको अभ्यासमा देखिएका समस्या र सुधारका विधि र संघीयतालाई प्रभावकारी बनाउने स्पष्ट मार्गचित्र निर्माणका साथै कार्यान्वयनको ठोस योजना बनाउन सहयोग पुर्‍याउँछ । यसरीसरोकारवालाबीचको गम्भीर समीक्षा गरी संघीयता कार्यान्वयनको आगामी मार्गचित्र स्पष्ट पार्दै अगाडि बढ्न सकेमा मात्रै राज्यको पुनःसंरचनाको बाँकी कार्यभार पूरा हुन्छ, होइन भने जनताको अपेक्षामाथि धोका हुन्छ भने नेपाल राज्य पुनःसंरचनाको असफल देशमा दर्ज हुने अवस्था सिर्जना हुनेछ ।राज्ययन्त्रको पुनःसंरचनाराज्य पुनःसंरचनाको सवाल केबल एउटा क्षेत्रमा मात्रै पुनःसंरचना गरेर पुग्दैन । राज्यका सबै संयन्त्रमा पुनःसंरचना गरिनुपर्छ । कर्मचारीतन्त्रलाई स्थायी सरकारका रूपमा हेरिन्छ । राज्यको पुनःसंरचनासँगै कर्मचारीतन्त्रमा पुनःसंरचनाको विषयलाई महत्त्वपूर्ण एजेन्डाका रूपमा लिइनुपर्थ्यो । तर यो एजेन्डालाई पूरै बेवास्ता गरियो ।संघीय प्रणालीका लागि आवश्यक कर्मचारीमा हुनुपर्ने योग्यता, क्षमता र ज्ञान कस्तो हुने ? एकात्मक र केन्द्रीकृत संरचना र मानसिकताबाट प्रशिक्षित कर्मचारीको पुनःसंरचना कसरी गर्ने ? ब्युरोक्रेसीको संघीय संरचना कस्तो हुने ? कर्मचारी भर्ना प्रक्रिया कस्तो हुने ? प्रदेशको विशेषता र आवश्यकतअनुरूप विज्ञ जनशक्ति कसरी तयार पार्ने वा परिचालन गर्ने ? यस्ता महत्त्वपूर्ण मुद्दामा अहिलेसम्म पनि गम्भीर छलफल हुन सकेको छैन । केन्द्रीकृत, एकात्मक संरचना र मानसिकतासहितको कर्मचारीतन्त्रले संघीयतालाई बलियो बनाउँदैन, त्यसैले कर्मचारीतन्त्रको पुनःसंरचना राज्यको पुनःसंरचनाको अनिवार्य सर्त हो, राज्य र राजनीतिक दलले यस दिशामा काम गर्नैपर्छ ।जनताको न्यायमा सहज पहुँच राज्य पुनःसंरचनाको अर्को महत्त्वपूर्ण पाटो हो । स्थानीय सरकारमा न्यायिक समितिको व्यवस्थाले जनतालाई एक हदसम्म न्यायमा पहुँचका लागि सहजीकरण गरेको छ, तथापि समग्र न्याय क्षेत्रको पुनःसंरचनाबिना कमजोर आर्थिक–सामाजिक हैसियत भएका वर्ग र समुदायको न्यायमा पहुँच पुग्ने वातावरण निर्माण हुने सम्भावना निकै कमजोर छ । जनताको सहज न्यायमा पहुँच पुग्ने न्यायिक व्यवस्थााका लागि न्यायालयको पुनःसंरचना आवश्यक छ । तर, नेपालको न्यायालय, न्यायिक प्रक्रियाका जटिलता र न्यायमा पहुँचहीनतालाई हल गर्ने गरी न्याय क्षेत्रको पुनःसंरचना गर्ने विषयमा कुनै बहस हुन सकेको देखिँदैन ।संवैधानिक र कानुनी व्यवस्थाको कार्यान्वयन गर्न राज्यलाई जवाफदेही बनाउनुपर्ने न्यायिक निकाय आफैंमा असमावेशी छ । उदाहरणका लागि अदालतमा समावेशीकरणको अवस्थालाई हेर्न सकिन्छ । नेपालको न्यायालयमा खसआर्यको प्रभुत्व अहिले पनि कायमै छ । यो समुदायको सर्वोच्च अदालतमा ७१.४३ प्रतिशत प्रतिनिधित्व छ भने उच्च अदालतमा ७८ प्रतिशत र जिल्ला अदालतमा ९० प्रतिशतभन्दा बढी प्रतिनिधित्व छ ।दलित समुदायको उच्च अदालतमा २.५ प्रतिशत र जिल्ला अदालतमा १.१४ प्रतिशत प्रतिनिधित्व छ । नेपालकै इतिहासमा पहिलो पल्ट उच्च अदालतको मुख्य न्यायाधीशमा दलित समुदायका रत्नबहादुर बागचन्दले जिम्मेवारी पाएका छन् भने सर्वोच्च अदालतको ७१ वर्षको इतिहासमा एक जना पनि दलित सर्वोच्चको न्यायाधीशमा नियुक्त भएका छैनन् । देशको संविधान कार्यान्वयन गराउने न्यायालयमै समावेशीकरणको अवस्था गम्भीर छ भने न्यायालयले राज्यलाई जवाफदेही बनाउने नैतिक हैसियत गुमाउँछ ।राज्य पुनःसंरचनाको कोणबाट हेर्दा अहिलेसम्म राज्यको शासकीय स्वरूपमा रूपान्तरण भयो । संघीय राजनीतिक व्यवस्थाको अभ्यासले राजनीतिक आवरणमा एक हदसम्मको पुनःसंरचना भएको छ । तर, राज्यसत्ताका सबै अंग र अवयवको पुनःसंरचना नगरी समग्र राज्यको पुनःसंरचना असम्भव छ । राज्यको संरचना मात्रै होइन, समग्र शिक्षा क्षेत्र, आर्थिक प्रणाली र सामाजिक–सांस्कृतिक क्षेत्रमै आमूल रूपान्तरण आवश्यक छ ।व्यक्ति र समुदायमा अन्तरनिहीत विभेदकारी सोच, चिन्तन र व्यवहारमा पुनःसंरचना जरुरी छ । त्यसैले सबै किसिमको विभेदको अन्त्य गर्ने र समुन्नत नेपाल निर्माणका लागि राज्यको पुनःसंरचनालाई अलपत्र छोड्नु जनताको अग्रगामी रूपान्तरणको आवश्यकतालाई धोका दिनु हो, राजनीतिक पार्टी र नेतृत्वलाई राज्य पुनःसंरचनाको एजेन्डाबाट भाग्ने छुट छैन ।"
"कस्तो विकल्प, कसको विकल्प ?","जनीतिक बहस, विवाद र प्रयोगशाला हुँदै आएको नेपालमा विगत केही समयदेखि चलिरहेको वैकल्पिक राजनीतिको नयाँ बहसले शक्तिशाली तरंग सिर्जना गरेको छ । सडकदेखि संसद्सम्म, सञ्चारमाध्यमदेखि सामाजिक सञ्जालसम्म वैकल्पिक राजनीति, वैकल्पिक पार्टी, वैकल्पिक नेतृत्व र वैकल्पिक प्रणालीबारे घनीभूत छलफल, बहस र विवाद हुँदै आएको छ ।प्रचलित बहसका आधारमा विश्लेषण गर्दा संस्थापन, मूलधार र स्थापित प्रणाली, विचार, पार्टी, नीति, नेतृत्व प्रतिरक्षात्मक हुँदै गएको देखिन्छ भने वैकल्पिक राजनीति, विचार, पार्टी, नेतृत्वको बहसले अर्थपूर्ण जनसमर्थन हासिल गर्दै गएको देखिन्छ । २०६२/६३ को जनआन्दोलनबाट संघीय लोकतान्त्रिक गणतन्त्र स्थापना भई संविधानसभाबाट नयाँ संविधान जारी भइसकेपछि पनि अपेक्षाकृत उपलब्धि हासिल हुन नसकेको पृष्ठभूमिमा यस्तो बहस हुनु अस्वाभाविक भएन ।लोकतान्त्रिक प्रणाली, बहुलवादी समाज, स्वतन्त्र प्रेससँगै सूचना प्रविधि र सामाजिक सञ्जालको विकासको कारणले क्रिटिकल थट (आलोचनात्मक चेत) र ‘क्रिटिकल मास’ (आलोचनात्मक समुदाय) बढ्दै गइरहेको छ । कुशासन र भ्रष्टाचारका शृंखलाबद्ध काण्डका कारणले मूलधारका पार्टीहरू तीव्र गतिमा अलोकप्रिय हुँदै गएका छन् । लोकतान्त्रिक प्रणालीमा प्रश्न उठ्नु, आलोचना हुनु, बहस–विमर्श हुनु स्वाभाविक हो । यस्तै प्रश्न, बहस र आलोचनाले लोकतान्त्रिक प्रणाली, सरकार, राजनीतिक पार्टी र नेतृत्व विकसित, परिमार्जित र उत्तरदायी हुँदै जान्छन् । समकालीन राजनीतिमा विशेष गरी चारवटा विकल्पका बारेमा बहस भइरहेको छ ।पहिलो विकल्पकांग्रेस, एमाले, माओवादीलगायत मूलधारका पार्टीका शीर्ष नेतृत्वपंक्तिको विकल्प । कांग्रेस, एमाले, माओवादीका शेरबहादुर देउवा, केपी ओली, पुष्पकमल दाहाललगायतका नेताहरूले पटकपटक राज्यसत्ता सञ्चालन गर्ने अवसर पनि पाए, पार्टीको नेतृत्व गर्ने अवसर पनि पाए । तर देशको आवश्यकता र जनताको भावनाअनुसार डेलिभरी गर्न सकेनन् । त्यसैले उनीहरू असफल भए । असफल भएका कारणले उनीहरू अलोकप्रिय भए ।यस्तो असफल र अलोकप्रिय नेतृत्व परिवर्तन गरी नयाँ, भिजनरी र लोकप्रिय नेतृत्व स्थापित गर्नु आवश्यक भएको यो विकल्पका प्रस्तावक, प्रवक्ता र पक्षधरहरूको तर्क छ । यदि पुस्तान्तरणसहित नेतृत्व परिवर्तन गरियो भने मूलधारका पार्टीले नै पुनर्जीवन पाउने र विद्यमान राजनीतिक, आर्थिक, सामाजिक समस्या समाधान गर्न सक्षम भएको दाबी गर्दै आएका छन् ।कांग्रेसका नेताहरू गगन थापा, विश्वप्रकाश शर्मा, प्रदीप पौडेलहरू यो वैचारिक धारको प्रवक्ता भएका छन् । २०७८ मा भएको १४औं महाधिवेशनदेखि नै कांग्रेसमा पुस्तान्तरणसहित नेतृत्व परिवर्तन र पार्टी रूपान्तरणको बहस हुँदै आएको छ, जुन पार्टी रूपान्तरण र नेतृत्व विकास तथा परिवर्तनका दृष्टिले सकारात्मक हो ।एमालेमा सुसुप्त रूपमा यस्तो बहस चले पनि सशक्त रूपमा उठ्न सकेको छैन । अध्यक्ष ओली र पूर्वराष्ट्रपति विद्या भण्डारीबीच नेतृत्वका लागि प्रतिस्पर्धा, आरोप–प्रत्यारोप र संघर्षको शृंखला सुरु भएको देखिन्छ । तर पुस्तान्तरणसहितको नेतृत्व हस्तान्तरण र पार्टी रूपान्तरणको बहसले उचित स्थान पाउन सकेको छैन । विभाजनपछि एमालेमा आन्तरिक लोकतन्त्र कमजोर र बहस तथा विमर्शको संस्कार निषेधित हुँदै गएजस्तो देखिन्छ ।नेतृत्वलाई प्रश्न गर्दा, पार्टीभित्र लोकतान्त्रिक अभ्यासको कुरा गर्दा तथा विधिसम्मत रूपमा पार्टी सञ्चालनको आवाज उठाउँदासमेत अनुशासनको नाममा दण्डित, निलम्बन वा निष्कासन गरिन्छ । एकातिर एमाले विभाजित हुनु अर्कोतिर भीम रावल, बिन्दा पाण्डे र उषाकिरण तिम्सिनाहरूको निष्कासन र निलम्बनले सोही वास्तविकताको पुष्टि गरेको छ । घनश्याम भुसाल, योगेश भट्टराई, रामकुमारी झाँक्रीहरूले सुधार, रूपान्तरण र नेतृत्वका बारेमा प्रश्न उठाइरहन्थे । तर विभाजनपछि भुसाल र झाँक्री समाजवादी पार्टीतिर लागे भने भट्टराईले आत्मसमर्पण गरेपछि एमालेमा ओलीको एकाधिकार स्थापित भएको छ ।माओवादीमा पनि यो बहस प्रारम्भ भए तापनि अवस्था एमालेको जस्तै छ । करिब ४० वर्षदेखि निरन्तर पार्टी नेतृत्वमा रहेका दाहालका बारेमा प्रश्न मात्रै उठेका छैनन्, व्यापक आलोचनासमेत भएको छ । जनार्दन शर्मा, वर्षमान पुनलगायतका नेताले दाहाललाई चुनौती दिँदै नेतृत्व परिवर्तनको पक्षमा विचार राख्दै आएका छन् । तर आफ्नो बारेमा प्रश्न उठाउने नेता–कार्यकर्तालाई कि किनारा लगाइदिएका छन् कि पार्टी छोड्न बाध्य बनाएका छन् । मोहन वैद्य, बाबुराम भट्टराई, नेत्रविक्रम चन्दहरूले दाहालका बारेमा प्रश्न उठाएपछि पार्टी छोड्न बाध्य भएका थिए भने अहिले जनार्दन शर्माहरू पार्टीमा किनाराकृत हुँदै गएका छन् ।दोस्रो विकल्पदोस्रो विकल्प हो– कांग्रेस, एमाले, माओवादीलगायतका मूलधारका पार्टीकै विकल्प । २०४६ मा लोकतन्त्र स्थापनापछि कांग्रेस, एमाले र २०६३ देखि माओवादी निरन्तर सत्तामा छन् । तर पटकपटक अवसर पाएर पनि डेलिभरी गर्न सकेनन् । न आर्थिक विकास गरे, न भ्रष्टाचार नियन्त्रण गरी सुशासनको प्रत्याभूति नै । कांग्रेस, एमाले, माओवादीको नेतृत्वपंक्ति मात्रै होइन, पार्टीकै असफलता हो । त्यसैले अब यी पार्टीकै विकल्प खोज्नुपर्छ भन्ने निष्कर्ष यो विकल्पका प्रस्तावक, प्रवक्ता र पक्षधरले निकालेका छन् । यो न्यारेटिभले समाजमा अर्थपूर्ण राजनीतिक तथा मनोवैज्ञानिक प्रभाव पारेको देखिन्छ ।यही न्यारेटिभ र नाराका आधारमा विगत निर्वाचनमा सहरमा राष्ट्रिय स्वतन्त्र पार्टी र मधेशमा जनमत पार्टीले अप्रत्याशित सफलता पाएका थिए । यसैगरी बालेन शाह, हर्क साम्पाङ, गोपी हमाललगायतका स्वतन्त्र उम्मेदवारहरू निर्वाचित भएपछि मूलधारका पार्टीलाई शक्तिशालीझट्का लागेको थियो । त्यसैले रास्वपा, जनमत, बालेन, हर्क, गोपी तथा केही स्वतन्त्र बुद्धिजीवीलगायतका पार्टी, प्रवृत्ति र पात्रहरू यो विकल्पको पक्षधर हुन् । यो न्यारेटिभको अधिकतम राजनीतिक लाभ पनि उनीहरूले लिइरहेका छन् । जनताको असन्तुष्टिको आगोमा उनीहरूले पेट्रोल थपिरहेका छन् । यदि मूलधारका पार्टीमा सुधार, रूपान्तरण र नेतृत्व परिवर्तन भएन भने भविष्यमा थप नकारात्मक न्यारेटिभ सिर्जना हुनेछ, जसको प्रत्यक्ष राजनीतिक लाभ यही पक्षधरलाई हुनेछ ।तेस्रो विकल्पतेस्रो विकल्प हो– गणतन्त्र, धर्मनिरपेक्षता र संघीयता तथा जननिर्वाचित संविधानसभामार्फत बनेको संविधानको विकल्प । यो केवल मूलधारका पार्टी र शीर्ष नेतृत्वपंक्तिको मात्रै असफलता होइन । संघीय लोकतान्त्रिक गणतन्त्र र धर्मनिरपेक्ष प्रणालीकै असफलता हो, संविधानको असफलता हो ।त्यसैले गणतन्त्र, धर्मनिरपेक्षता र संघीयता खारेज गरी राजतन्त्र पुनःस्थापना तथा नेपाललाई हिन्दु राज्य घोषणा गर्नुपर्ने यो विकल्पका प्रस्तावक, प्रवक्ता र पक्षधरहरूको दाबी छ । राजतन्त्रवादी तथा गणतन्त्र, धर्मनिरपेक्षता, संघीयता र संविधानविरोधी शक्ति, पार्टी र प्रवृत्तिहरू यो विकल्पको पक्षधर हुन् । यस्तो प्रतिगामी शक्ति, पार्टी र प्रवृत्तिले संविधानसभाबाट २०७२ मा नयाँ संविधान जारी भएदेखि नै संघीय लोकतान्त्रिक गणतन्त्रको विपक्ष तथा राजतन्त्र र हिन्दु धर्मको पक्षमा आवाज उठाउँदै आएका छन् ।चौथो विकल्पचौथो विकल्प हो– वैकल्पिक राजनीति । यो विकल्पका प्रस्तावक, प्रवक्ता र पक्षधरहरूले राजनीतिक प्रणाली, दल र नेतृत्वको मात्रै होइन, वैकल्पिक राजनीतिको वकालत गर्छन् । वैकल्पिक राजनीति परम्परागत र प्रचलित राजनीतिभन्दा पृथक हो । वैकल्पिक राजनीति भन्नाले सुसंस्कृत राजनीति हो । जनताप्रति उत्तरदायी लोकतान्त्रिक शासन प्रणाली हो । विधिसम्मत राज्य र विधानसम्मत पार्टी सञ्चालन प्रणाली हो ।समावेशी लोकतन्त्र हो, बहुलवादी राष्ट्र–राज्य हो, सामाजिक न्यायको प्रत्याभूति हुने समतामूलक समाज हो, पारदर्शी र सहभागितामूलक निर्णय प्रक्रिया हो । भ्रष्टाचार नियन्त्रण गरी सुशासनको प्रत्याभूति हो । जनतामा सरल र सहज रूपमा सेवा प्रवाह हो । विद्यमान राजनीतिक विकृति–विसंगतिको अन्त्य हो । यी समस्या प्रणालीगत र पार्टीगत मात्रै भन्दा पनि शासकीय शैली र नेतृत्वको कार्यशैलीसँग अन्तर्निहित छन् । दुर्भाग्यवश विकल्पको बहस वैकल्पिक बहस भएको छ । तर मूलधारको बहस हुन सकेको छैन ।उपयुक्त विकल्प कुन ?उपरोक्त चार विकल्पमध्ये उपयुक्त कुन ? भन्ने प्रश्न उठ्नु स्वाभाविक हो । तर राजनीति र राजनीतिक विषय निरपेक्ष होइन, सापेक्ष हुन्छ । राष्ट्रिय–अन्तर्राष्ट्रिय परिस्थिति, तत्कालीन शक्ति सन्तुलन, पार्टी र नेतृत्वको जनाधार तथा उसले अख्तियार गर्ने रणनीतिको आधारमा उक्त प्रश्नको निरुपण हुन्छ । चौथो विकल्प अर्थात् वैकल्पिक राजनीतिका एजेन्डा उपयुक्त, आवश्यक र सान्दर्भिक छन् । यी एजेन्डालाई सबै पार्टीले आत्मसात् गर्नु अपरिहार्य छ ।किनभने अहिलेका जटिल समस्याहरू लोकतान्त्रिक संस्कारको अभाव, राजनीतिक अस्थिरता, अन्त्यहीन सत्ताको खेल, भ्रष्टाचार र कुशासनका कारणले सिर्जना भएका हुन् । राजनीतिमा सुधार, शुद्धीकरण र सुशासनका लागि सुसंस्कृत राजनीति अपरिहार्य छन् । तर उक्त एजेन्डा लागू गर्न सक्ने वैकल्पिक शक्ति वा पार्टी अहिले छैन र तत्काल स्थापित हुन सक्ने सम्भावना पनि क्षीण देखिन्छ । वैकल्पिक राजनीति बहस, विमर्श र अभियानमा सीमित भएको छ ।तेस्रो विकल्प बहसको विषय नै होइन । लोकतान्त्रिक प्रणाली विकासको संक्रमणकालीन अभ्यासका क्रममा सिर्जना हुने स्वाभाविक प्रक्रिया र बहसलाई जतिसुकै अतिरञ्जित प्रोपोगान्डा गरे पनि जनताले लोकतन्त्रको विकल्प खोजेका छैनन् । रैती र प्रजाबाट सार्वभौमसत्ता सम्पन्न भएका नेपाली नागरिक यदि, तर, किन्तु, परन्तु नभनी लोकतन्त्र, गणतन्त्र, संविधानको पक्षमा छन् । यो लोकतन्त्र, गणतन्त्र वा संविधानको असफलता होइन ।तेस्रो विकल्पको प्रस्ताव परिवर्तन होइन, प्रतिगमन हो । जनता विकल्प र परिवर्तनको पक्षमा छन् । तर प्रतिगमनको पक्षमा होइन । जनताले कुशासन, भ्रष्टाचार र अनुत्तरदायी शासनको विकल्प खोजेका हुन् । तर लोकतन्त्र, संविधान र गणतन्त्रको होइन । देशको आवश्यकता पनि होइन, जनताको चाहना पनि होइन । यस्ता प्रतिगामी विचार र एजेन्डा जनताले २०६२/०६३ को आन्दोलन र संविधानसभामार्फत अस्वीकार गरिसकेका हुन् । यस्तो प्रस्ताव लोकतान्त्रिक प्रणाली र संविधानमाथिको आक्रमण मात्रै होइन, जनआन्दोलन र जनमतकै अपमानसमेत हो ।पूर्वराजा, दरबारिया तथा प्रतिगामीका पोष्यपुत्रहरूले लोकतन्त्रविरुद्ध जतिसुकै षड्यन्त्र र प्रोपगान्डा गरे पनि सफल हुने सम्भावना छैन । लोकतन्त्रको विकल्प भनेको उदार, उन्नत र जनमुखी लोकतन्त्र हो । तर अधिनायकवाद, निरंकुशतावाद, राजतन्त्र, अनुदारवाद होइन ।विगत लामो समयदेखिको गृहकार्य र पूर्वतयारीपछि पूर्वराजा ज्ञानेन्द्रको प्रत्यक्ष निर्देशन र परोक्ष नेतृत्वमा राजतन्त्रवादी, हिन्दु राज्य पक्षधर र संघीयता तथा संविधानविरोधीहरूले राजधानीमा ‘आन्दोलन’ गर्ने प्रयास पनि गरे । तर जनसमर्थन हासिल नभएपछि तथा दुर्गा प्रसाईंको नेतृत्वमा हत्या–हिंसा, तोडफोड र आगजनीमा उत्रिएपछि राजावादीको ‘आन्दोलन’ पनि असफल भयो । सम्भवतः यस्तो ‘आन्दोलन’ मा सदाका लागि पूर्णविराम लागेको छ ।तर ‘आन्दोलन’ असफल भए पनि केही एजेन्डा भने जीवित छन् । विशेषगरी धर्मनिरपेक्षता र संघीयताका बारेमा नेपाली समाज तीव्र रूपमा विभाजित छ । कटु भए पनि वास्तविकता के हो भने, बहुसंख्यक जनता विपक्षमा छन् । यो वास्तविकतालाई लोकतन्त्रवादी, गणतन्त्रवादी, संघीयतावादी र धर्मनिरपेक्षतावादीहरूले गम्भीर आत्मसमीक्षा र आत्ममूल्यांकन गर्नु आवश्यक छ ।मूलधारका पार्टी असफल कि शीर्ष नेतृत्व ?मूलधारका पार्टी नै असफल हुन् कि शीर्ष नेतृत्वपंक्ति मात्रै असफल ? भन्ने प्रश्न गम्भीर छ । नेपालमा मात्रै होइन, यस्तो बहस विश्वव्यापी रूपमा नै चलिरहेको छ । विश्वव्यापी रूपमा फैलिएको मूलधारविरोधी, सरकारविरोधी, अनुदारवादी, दक्षिणपन्थी, पपुलिस्ट लहरको आंशिक प्रभाव नेपालमा पनि पर्नु अस्वाभाविक भएन । मूलधारका पार्टी र शीर्ष नेतृत्वपंक्ति अलोकप्रिय छन् र उनीहरूप्रति जनतामा व्यापक असन्तुष्टि, आक्रोश र वितृष्णा छ ।विशेषगरी सहरी क्षेत्र, बौद्धिक तथा व्यावसायिक समुदाय, मध्यम वर्ग, युवा र विदेशमा रहेका नेपाली समुदाय यस्तो न्यारेटिभबाट बढी प्रभावित भएको देखिन्छ । स्थापित र मूलधारका पार्टी, नेतृत्व, सञ्चारमाध्यम, बौद्धिक समुदायलाई ‘सम्भ्रान्त’ र ‘अभिजात’ वर्गको संज्ञा दिँदै वैकल्पिक तथा नयाँ पार्टी, न्यारेटिभ र नेतृत्वप्रति नेपाली समाज रहस्यमय रूपमा सम्मोहित हुँदै गएको देखिन्छ ।अहिले मूलधार, मध्यमार्ग तथा उदार मूल्य–मान्यतामाथि आक्रमण गरी ‘लोकप्रिय’ र ‘नायक’ हुने सस्तो पपुलिस्ट तथा स्टन्टवादी प्रवृत्ति हाबी भएको देखिन्छ । असत्य पनि हजार पटक भन्यो भने सत्यको रूपमा स्थापित हुन्छ भन्ने प्रोपगान्डा सिद्धान्तका प्रणेता हिटलरका प्रचारमन्त्री जोसेफ गोयवल्सका प्रेतात्माहरू पपुलिजमको मानसपुत्रका रूपमा उदाएका छन् । निराशाको खेती र सपनाको व्यापार गरेर आएका केही थान पार्टी, पात्र र प्रवृत्तिहरू नयाँ हुन् तर वैकल्पिक होइनन् ।उनीहरूको सैद्धान्तिक–वैचारिक रुझान पपुलिस्ट, दक्षिणपन्थी र अनुदारवादी देखिन्छ । यस्ता पार्टी, पात्र र प्रवृत्तिहरू एकातिर विवादित छन् भने अर्कोतिर विरोध, आक्रोश र गालीबाहेक कुनै राजनीतिक भिजन, विचार र नीति उनीहरूसँग छैन । यस्ता विवादित र दृष्टिकोणविहीन पार्टी, पात्र र प्रवृत्तिहरू कसरी वैकल्पिक हुन सक्छन्, कसरी सुसंस्कृत राजनीति गर्छन् ?कुनै पनि पार्टीको सफलता–असफलता वा सान्दर्भिकता–असान्दर्भिकताको एक मात्र आधार र मापदण्ड निर्वाचन होइन । दोस्रो विश्वयुद्धमा हिटलरलाई पराजित गरी विश्वकै नायक भएका विन्स्टन चर्चिलको कन्जरभेटिभ पार्टी पनि सन् १९४५ मा भएको चुनावमा पराजित भएका थिए । त्यसैले यो निरपेक्ष रूपमा मूलधारका सबै पार्टीको असफलता होइन । पटकपटक अवसर पाएर पनि डेलिभरी गर्न नसकेका शीर्ष नेतृत्वपंक्तिको असफलता हो । यस्तो नेतृत्वपंक्तिको कारणले ती पार्टीसमेत अलोकप्रिय भएका छन् । त्यसैले मूलधारका पार्टी अलोकप्रिय हुन् तर असफल होइनन् । शीर्ष नेतृत्वपंक्तिको असफलता र अलोकप्रियताको सिकार लोकतन्त्र, संविधान र पार्टी हुनु हुँदैन ।तर यस्तो असफल र अलोकप्रिय नेतृत्व परिवर्तन नभई जनताको विश्वास पुनः स्थापित हुने सम्भावना छैन । जति छिटो यस्तो नेतृत्वबाट मुक्ति पाउँछन्, त्यति नै छिटो ती पार्टीहरूले पुनर्जीवन पाउने छन् । त्यसैले स्पष्ट दृष्टिकोण र भिजन भएको, ऊर्जाशील, जनताप्रति उत्तरदायी र जनता तथा कार्यकर्ताले समेत विश्वास आर्जन गरेको लोकप्रिय नेतृत्व नै मूलधारका पार्टी पुनर्जीवनको पूर्वसर्त हो । पार्टीभित्रका सुधारवादी, रूपान्तरणकारी तथा वैकल्पिक नेतृत्व असफल र अलोकप्रिय नेतृत्वसँगै सती जान्छन कि सुधार र रूपान्तरणको नेतृत्व गर्छन् ? उनीहरूको भिजन, भूमिका र क्षमतामा नै मूलधारका पार्टीको भविष्य अन्तर्निहित छ ।तर जनभावनाअनुसार पुस्तान्तरणसहितको नेतृत्व परिवर्तन र पार्टी रूपान्तरण भएनन् भने उनीहरूकै भविष्य र औचित्यमाथिसमेत गम्भीर प्रश्नचिह्न खडा हुनेछ । उक्त कटु वास्तविकतालाई आत्मसात् गर्दै पार्टीको भविष्यका लागि भए पनि देउवा, ओली, दाहाललगायतका नेताहरूले अविलम्ब अवकाश लिएर नेतृत्व हस्तान्तरण गर्नुपर्छ । देश र जनताका नाममा उनीहरूले गर्ने यो अन्तिम ‘योगदान’ हो । यदि उनीहरूले स्वेच्छिक अवकाश लिएनन् भने कार्यकर्ताले अनिवार्य अवकाश दिनेछन् । त्यसैले स्वेच्छिक अवकाश नै उनीहरूका लागि सम्मानजनक बहिर्गमन हो ।अन्तिम विकल्प, अन्तिम अवसरएमाले, माओवादी, एकीकृत समाजवादी, जनता समाजवादीलगायतका पार्टीमा न नेतृत्व विकासको दृष्टिले सकारात्मक वातावरण छ, न निकट भविष्यमा महाधिवेशनमार्फत मूल नेतृत्व परिवर्तन भई नयाँ नेतृत्व आउने सम्भावना नै देखिन्छ । अन्य पार्टीको तुलनामा कांग्रेसमा नेतृत्व विकासको दृष्टिले सकारात्मक वातावरण भएको देखिन्छ । अर्को वर्ष हुने महाधिवेशनबाट कांग्रेसमा नयाँ नेतृत्व स्थापित हुनेछ । किनभने सभापतिको दुई कार्यकाल मात्रै हुने भएकाले दोस्रो कार्यकाल सकिएपछि देउवाले अनिवार्य अवकाश लिने छन् । त्यसैले कांग्रेसमा नेतृत्व विकास र हस्तान्तरणको दुर्लभ द्वार खुलेको छ ।१४औं महाधिवेशनमा पार्टी रूपान्तरण, सुधार र नेतृत्व परिवर्तनको प्रमुख एजेन्डासहित शेखर कोइराला–गगन थापा समूहले देउवालाई चुनौती दिएको थियो । बलियो संस्थापन पक्षसँग प्रतिस्पर्धा गरेरै वैकल्पिक नीति र कार्यक्रमका आधारमा गगन र विश्वप्रकाश लोकप्रिय मतका साथ महामन्त्री निर्वाचित भएका थिए ।१४औं महाधिवेशनदेखि हालसम्मका घटनाक्रमको विश्लेषण गर्दा परम्परागत राजनीतिक अभ्यास गर्दै आएको पुरानो पुस्ता र कन्जरभेटिभ धार कमजोर र अलोकप्रिय हुँदै गएको देखिन्छ भने उदार, रूपान्तरणकारी, परिवर्तनकारी र प्रगतिशील धार तथा नेतृत्व र युवा पुस्ताले थप राजनीतिक तथा मनोवैज्ञानिक शक्ति हासिल गरेको देखिन्छ । यो परिदृश्यबाट विश्लेषण गर्दा आगामी महाधिवेशनबाट रूपान्तरणकारी र परिवर्तनकारी धारबाट जनतामा स्थापित भएको भिजनरी, ऊर्जाशील, लोकप्रिय र युवा पुस्ताको नेतृत्व स्थापित हुने आधार प्रबल हुँदै गएको देखिन्छ ।तर अहिलेको जस्तै असफल र अलोकप्रिय उस्तै पात्र, प्रवृत्ति र पुस्तालाई प्राविधिक रूपमा नेतृत्व हस्तान्तरण गर्नुको अर्थ र औचित्य छैन । त्यसैले कांग्रेसमा गगन, विश्वप्रकाश र प्रदीपहरूले, एमालेमा शंकर पोखरेल, प्रदीप ज्ञवाली र योगेश भट्टराईहरूले, माओवादीमा जनार्दन शर्मा, वर्षमान पुन र पम्फा भुसालहरूले नेतृत्वदायी भूमिका र निर्णायक संघर्ष गर्नुपर्ने घडी आएको छ ।मूलधारका पार्टी र वैकल्पिक नेतृत्वको दाबी गर्नेहरूका लागि यो अन्तिम विकल्प र अन्तिम अवसर हो । त्यसैले उनीहरू ‘गर वा मर’ को अवस्थामा छन् । यदि अब पनि मूलधारका पार्टी सच्चिएनन् र वैकल्पिक नेतृत्वको दाबी गर्नेहरूले निर्णायक संघर्ष गर्न सकेनन् भने सक्किनुभन्दा अर्को विकल्प छैन ।"
अविश्वासले बढाएको तरलता,"नेपालको वर्तमान आर्थिक अवस्थाको एक महत्त्वपूर्ण सूचक बनेको छ– बैंक तथा वित्तीय संस्थाहरूमा सञ्चित अधिक तरलता । आर्थिक प्रणालीमा तरलता वृद्धि सकारात्मक संकेत पनि हुन सक्छ तर जब त्यो लगानीमा परिणत हुन सक्दैन, त्यसले शिथिलता र विश्वासको संकट दर्शाउँछ ।हाल नेपालमा यही अवस्था छ– बैंकहरूमा लगानीयोग्य रकम प्रशस्त छ तर त्यसको प्रयोग अपेक्षित रूपमा हुन सकिरहेको छैन । चालु आर्थिक वर्षको असार ८ सम्म आइपुग्दा बैंक तथा वित्तीय संस्थामा ७ खर्ब ७० अर्ब रुपैयाँ बराबरको तरलता छ ।यसअघि पनि वर्षभरि औसत रूपमा ६ खर्बभन्दा बढी रकम निष्क्रिय रूपमा थुप्रिएको देखिन्छ । समग्रमा यो अवस्था कर्जा नीतिमा सुधारको अभाव, निजी क्षेत्रमा निराशा र नीति–निर्माताप्रति अविश्वासको प्रतिविम्ब हो ।ब्याजदर ४७ महिनायताकै न्यून बिन्दुमा झरेको छ तर त्यसले पनि लगानीकर्ता आकर्षित छैनन् । परम्परागत रूपमा ब्याज घट्दा कर्जा माग बढ्ने मानिन्छ तर नेपालमा यथार्थ उल्टो छ । ब्याजदर घटिसकेपछि पनि लगानीकर्ता सतर्क छन् किनभने दीर्घकालीन नीतिगत स्थिरतामा विश्वास छैन । सरकारले नीति निरन्तरता दिन नसकेको, कानुनी तथा कार्यसम्पादन प्रक्रियामा ढिलाइ देखिएको र निजी क्षेत्रप्रति विश्वास जगाउन नसकेको अवस्थामा यस्तो अविश्वास अस्वाभाविक होइन ।नेपाल राष्ट्र बैंकले तरलता व्यवस्थापनको प्रयासस्वरूप नियमित रूपमा ‘रिपो’ मार्फत पैसा तान्दै आएको छ । आइतबार र बुधबार साप्ताहिक रूपमा २१ दिनको अवधिका लागि नगद झिक्ने क्रम लम्ब्याएर ४२ र पछिल्लो बुधबार ६३ दिनका लागि पैसा तानिएको छ ।यसबाट स्पष्ट हुन्छ कि बजारमा तरलता बढी मात्रामा उपलब्ध छ तर त्यो गन्तव्यविहीन छ । राष्ट्र बैंकले चालु आर्थिक वर्षका लागि १२ प्रतिशत कर्जा विस्तारको लक्ष्य लिएको थियो, जसका लागि कुल ६ खर्ब ८२ अर्ब रुपैयाँ बराबरको कर्जा प्रवाह हुनुपर्ने हो । तर जेठसम्ममा बैंकहरूले प्रवाह गर्न सकेको कर्जा त्यो लक्ष्यभन्दा २ खर्ब ८५ अर्ब रुपैयाँले कम छ । अब बाँकी तीन सातामा मात्र त्यो लक्ष्य पूरा गर्नु लगभग असम्भव देखिन्छ । यस्तो स्थितिले राष्ट्र बैंककै लक्ष्यमा प्रश्न उठाउँछ– के निर्धारित लक्ष्य यथार्थपरक थिए ? वा कार्यान्वयन पाटोमै कमजोरी भयो ?आर्थिक गतिशीलताको सवालमा राजनीतिक स्थायित्व र नीतिगत स्पष्टता अत्यावश्यक छ । तर विगत वर्षको कांग्रेस–एमालेको सातबुँदे सहमतिमा प्रतिबद्धता जनाए पनि लगानी प्रवाह, रोजगारी सिर्जना वा निजी क्षेत्रको विश्वासमा गुणात्मक सुधार देखिएको छैन । यसबीचको एक प्रमुख घटना हो, ‘टेक एन्ड पे’ ।विद्युत् खरिद सम्झौतामा सरकार पछि हट्न बाध्य भए पनि यो घटनाले ऊर्जा क्षेत्रका लगानीकर्तामाझ अनिश्चितताको भावना थप गहिरो बनाएको छ । अन्य क्षेत्रका लगानीकर्ता पनि अन्योलमा छन् । धितोपत्र बोर्डमा थुप्रिएका आईपीओ प्रस्ताव निर्णय अभावमा रोकिएका छन् । ऊर्जा प्रवर्द्धकहरूले बिचौलियामार्फत कमिसन मागिएको सार्वजनिक आरोप लगाएका छन् । यस्ता घटनाले लगानीमैत्री वातावरण बिगार्छ ।सरकारले अध्यादेशमार्फत दुई दर्जनभन्दा बढी कानुन संशोधन गरे पनि तिनको कार्यान्वयन कमजोर छ । ७ दिनभित्र सेवा प्रदान गर्नुपर्ने व्यवस्था स्वागतयोग्य थियो तर व्यवहारमा त्यसले अपेक्षित सुधार ल्याउन सकेको छैन । यो पनि एक उदाहरण हो जसले देखाउँछ, नीति निर्माण मात्र पर्याप्त छैन, कार्यान्वयन प्रणाली नै मूल चुनौती हो ।अर्कोतर्फ, नेपालको कर्जा नीति अझै पनि पुरानो संरचनामा सीमित छ । अधिकांश अवस्थामा जग्गा वा सम्पत्तिको धितोबिना कर्जा पाउन मुस्किल छ । नवप्रवर्तनशील सोच, प्रविधि वा ज्ञानमा आधारित उद्यमहरूलाई कर्जा पाउन असहज छ । जसले गर्दा नयाँ विचार बोकेका युवाहरू कर्जा नपाएर पलायन हुन बाध्य छन् । स्थापित लगानीकर्ताले मात्र कर्जा पाउने असमान प्रणालीले दीर्घकालीन आर्थिक न्याय र समावेशी विकासमा बाधा पुर्‍याउँछ ।अब नेपाल राष्ट्र बैंकमा नयाँ गभर्नर विश्व पौडेल आएका छन् । मौद्रिक नीति सार्वजनिक हुने क्रममा छ, यो नीति एउटा यथार्थपरक, जिम्मेवार र लगानीलाई प्रवाह गर्ने दस्ताबेज बन्नु अत्यन्त आवश्यक छ । कर्जा विस्तार लक्ष्य किन पूरा हुन सकेन ? किन लगानीकर्ता उत्साहित छैनन् ? यी प्रश्नको सम्बोधनसहितको स्पष्ट, निष्पक्ष र व्यावहारिक नीति आउनुपर्छ ।अन्यथा बैंकहरूमा पैसा थुप्रिएर बसिरहनेछ, लगानीकर्ता निराश भइरहनेछन् र उद्यमशील युवा कर्जा नपाएर विदेश पलायन भइरहनेछन् । नेपाल जस्तो मुलुकका लागि त्यो दीर्घकालीन जोखिम हो । यसर्थ, अब परिणाममुखी हस्तक्षेप अनिवार्य छ ।"
अपांगताको दृष्टिकोणले कमजोर नेपाली फिल्म,"सामाजिक र संरचनागत रूपमै पछाडि पारिएका व्यक्ति र समुदायलाई हास्यव्यंग्यको विषयवस्तु बनाउनु हुन्छ कि हुँदैन भनेर अहिले खुब बहस चलेको छ । यो बहसपूर्व नेपाली फिल्म र हाम्रो कमेडी विधाले अपांगतालाई कसरी प्रस्तुत गर्दै आएको छ, यस्ता फिल्म एवं कमेडीले समाजलाई कस्तो मार्गदर्शन दिइरहेका छन् र अपांगता भएका व्यक्तिलाई यस्ता विषयवस्तुले के–कस्तो असर गरिरहेका छन् भन्नेबारे विचारविमर्श गर्नु जरुरी छ ।नेपाली फिल्म र कमेडीले वर्षौंदेखि अपांगता भएका व्यक्ति र समुदायलाई हास्यव्यंग्यको विषयवस्तु बनाउँदा सहानुभूतिको पात्रका रूपमा उभ्याउँदै आएका छन् । सरकारलाई गाली गर्न वा समाजका नकारात्मक कुरा औंल्याउनुपर्‍यो भने अपांगतासँग सम्बन्धित शब्दलाई प्रयोग गर्नु, अपांगतालाई अज्ञानताको प्रतीकका रूपमा प्रस्तुत गर्नु अति सामान्य भएको छ । म आफैं दृष्टिविहीन पनि भएकाले नेपाली फिल्म र कमेडीमा अपांगताको चित्रण र यसले समुदायमा पार्ने असरबारे भलीभाँती परिचित छु ।नेपाली फिल्मको कुरा गर्दा सन् २००८ को ‘पर्खी बसेँ’ मा मुख्य पात्र युनालाई दृष्टिविहीन पात्रका रूपमा प्रस्तुत गरिएको छ । त्यस समयमा अपांगतालाई फिल्मको मुख्य पात्रका रूपमा देखाउनु केही राम्रै मान्न सकिएला । यद्यपि, यस फिल्ममा युनालाई सशक्त पात्र नभई उनको दृष्टिविहीनतालाई कमजोर पक्षका रूपमा चित्रण गरिएको छ । फिल्ममा उनको दृष्टिविहीनता सहानुभूति उत्पन्न गर्ने माध्यमका रूपमा चित्रण छ । यस फिल्ममा एउटा यस्तोसम्म दृश्य छ कि युनाले टीका बांगो लगाएकी हुन्छिन्, उनको ब्राको लेस पनि बाहिर देखिन्छ । त्यो कुरा उनलाई अरू व्यक्तिले इंगित गरिदिनुपर्छ । यस्ता कथाले अपांगता भएका व्यक्तिलाई ड्रेसअपको चेतना नभएको, अरूको भर पर्नुपर्ने कमजोर पात्रका रूपमा देखाउँछ । वर्षौंदेखि यस्ता कथा पढ्दै र फिल्म हेर्दै आएको समाजले अपांगता भएका व्यक्तिप्रति बनाउने अवधारणा पनि सोहीअनुसारको हुने नै भयो । फिल्मले युनाको अपांगतालाई सोही अनुसार स्विकार्नूभन्दा उनको आँखा निको हुनैपर्ने कुरामा जोड दिएको छ । फिल्म धेरै समय युनाको दृष्टि फर्किने कथावस्तुमै घुमिरहन्छ र अन्त्यमा उनको आँखा निको भएको देखाइन्छ । उनले दृष्टि फर्केपछि मात्र आफूलाई अन्याय गर्ने व्यक्तिसँग बदला लिन सक्षम भएको पनि देखाइएको छ । यस्ता कथावस्तुले अपांगता भएका व्यक्तिले अपांगताका बाबजुद आफूमाथि अन्याय गर्नेविरुद्ध प्रतिकार गर्न सक्दैनन् भन्ने भाष्य निर्माण गर्दछ, जुन नितान्त गलत हो ।२०१०–२०१८ को ‘नाइँ नभन्नू ल’ फिल्म शृंखलामा पनि दृष्टिविहीन, ह्वीलचियर प्रयोग गर्ने, बहिरा, दीर्घरोग लागेका पात्र प्रस्तुत गरिएको छ । यहाँ पनि अपांगता भएका पात्रलाई सहानुभूतिसँगै जोडिएको छ । अपांगता भएका पात्रलाई सामान्य जीवन ज्युन सक्ने सक्षम पात्रभन्दा सहानुभूतिको पात्रका रूपमा उभ्याइएको छ ।२०१६ को ‘क्लासिक’ लाई अपांगताका दृष्टिकोणले केही प्रगतिशील मान्न सकिन्छ । फिल्मका पात्र दृष्टिविहीन रहेकाले सही भूमिका निभाउन सकियोस् भन्ने उद्देश्यले फिल्म निर्माणपूर्व वास्तविक दृष्टिविहीन व्यक्तिसँग परामर्श गरिएको थियो, जसलाई राम्रो पक्षका रूपमा हेर्नुपर्छ । फिल्मका मुख्य पात्र दृष्टि र समय दुवै दृष्टिविहीन हुन्छन् । दुवैको संगीतमा रुचि हुन्छ, एकआपसमा नजिकिन्छन् र प्रेम गर्न थाल्छन् । अपांगताका बाबजुद प्रेमसम्बन्ध अगाडि बढ्न सक्छ भन्ने देखाउन सफल यस फिल्मले पनि अपांगतालाई संघर्ष र ट्र्याजेडीका दृष्टिबाट बढी प्रस्तुत गरेको पाइन्छ । फिल्ममा दृष्टिविहीन व्यक्ति आश्रममा बस्छन् । के फिल्ममा अपांगता नभएका युवा देखाइएको थियो भने पनि उनीहरू आश्रममा नै बस्थे होला त ? पक्कै पनि कि घर नत्र डेरा वा होस्टलमा बस्थे होलान् । यस फिल्ममा पनि दृष्टिविहीनको दृष्टि फर्किन सक्ने कुरा देखाइएको छ । अपांगता निको नै पार्नुपर्छ भन्ने पुरानै मान्यताबाट यो फिल्म पनि टाढा जान सकेको छैन ।हाम्रा फिल्म र कमेडी हिन्दीबाट धेरै हदसम्म प्रभावित छन् । हिन्दी फिल्म र टेलिफिल्म अपांगता अधिकारका दृष्टिले राम्रा र नराम्रा दुवै छन् । अपांगतालाई नकारात्मकता र दयासँग जोडेर देखाउने प्रचलन त्यहाँ पनि विद्यमान छ ।कोरोनाको महामारीका समयमा भारत सरकारले लगाएको लकडाउनका बेला बनेको कमेडीको नै कुरा गरौं । लकडाउनको नियम उल्लंघन गर्दै कोही व्यक्ति सडकमा निस्किन्छ । प्रहरीले देखेपछि कारबाहीबाट बच्ने बहानाका रूपमा उक्त उसले आफू अपांगता भएको नाटक गर्छ । अपांगता भएको व्यक्ति भएपछि प्रहरीले पनि त्यसै छाडिदिन्छन् । कोरोनाको समयमा बनाइएका यस्ता कमेडीको त्यहाँका अपांगता समुदायले विरोध गरेका थिए । २०२३ तिर दार्जिलिङबाट प्रसारण गरिने नेपाली भाषाको एउटा कमेडी च्यानलमा दृष्टिविहीन, कान कम सुन्ने र बोल्न नसक्ने व्यक्तिको कठिन सञ्चार देखाउने नाममा अपांगतालाई निकै हास्यको विषय बनाएर प्रसारण गरिएको थियो । कमेडी नेपाली भाषाको भएकाले नेपालबाट हामीले विरोध गरेपछि उक्त भाग च्यानलबाट हटाइयो तर उनीहरूले माफी भने मागेनन् ।हिन्दी फिल्म उद्योगमा अपांगता अधिकारका दृष्टिले सराहना गर्नुपर्ने फिल्महरू पनि बनेका छन् । २००५ को ‘ब्ल्याक’ फिल्म अपांगताको वास्तविक चित्रणका दृष्टिले धेरै यथार्थपरक छ । यस फिल्मले श्रवणदृष्टिविहीनता भएका व्यक्तिले सामना गर्ने चुनौतीलाई प्रभावकारी ढंगमा प्रस्तुत गर्दै कसरी प्रभावकारी शिक्षाले अपांगता भएका व्यक्तिलाई आत्मनिर्भर बनाउन सक्छ भन्ने कुरालाई चित्रण गरेको छ । २००७ को हिन्दी फिल्म ‘तारे जमिन पर’ मा इशान अवस्थी नामक डिस्लेक्सिया भएका बालकले लेख्न र पढ्न कठिनाइको सामना गर्नुपर्छ, उनको अपांगतालाई सुरुमा कसैले बुझ्दैनन् । पछि अर्को विद्यालयमा कला शिक्षकले उनको चित्रकलाको असाधारण क्षमतालाई बुझ्छन् र बालकको प्रतिभालाई उजागर गर्न मद्दत गर्छन् । यस्ता फिल्मले अपांगता भएका व्यक्तिलाई सकारात्मक रूपमा हेर्न र व्यवहार गर्न प्रेरित गर्छन् । यस्तै २०१७ को ‘काबिल’ फिल्मका रोहन र सुप्रिया दुवै मुख्य पात्र दृष्टिविहीन हुन् । फिल्ममा अपांगता भएका व्यक्तिको जीवनको रमाइलो पक्ष, उनीहरूले सामना गर्नुपर्ने संघर्ष, समाजबाट भोग्नुपर्ने विभेदलगायतका विविध पक्षलाई सन्तुलित रूपमा देखाइएको छ । त्यस्तै २०२४ को ‘श्रीकान्त’ फिल्मले भारतका दृष्टिविहीन उद्यमी श्रीकान्त बोल्लाका संघर्ष र उपलब्धिको प्रेरणादायी कथा प्रस्तुत गरेको छ ।हो, अपांगता सामाजिक विविधताको महत्त्वपूर्ण पाटो मानिन्छ । फिल्म एवं कमेडीमा अपांगता भएका व्यक्तिको क्षमता, चुनौती र जीवनशैलीलाई अतिरञ्जित नभई यथार्थपरक रूपमा चित्रण गरिनु जरुरी छ । अपांगतालाई नेपाली फिल्म र कमेडीमा देखाउँदै नदेखाउने होइन तर तिनलाई निरीह, अतिरञ्जित र सहानुभूतिको पात्रका रूपमा मात्रै प्रस्तुत गर्नु भएन । सामाजिक अभियन्ता, उदाहरणीय व्यक्तित्व, निडर र कर्मशील पात्रका रूपमा उनीहरूले समाजमा निर्वाह गरिरहेको भूमिकालाई फिल्ममा देखाउनु पनि जरुरी भइसकेको छ ।"
स्थानीय तहमा ‘कनिका बजेट’को महत्त्व,"संघीय सरकारले आगामी आर्थिक वर्षको आय र व्ययको अनुमान अर्थात् बजेट प्रतिनिधिसभाबाट पारित गरेको छ । प्रदेश र स्थानीय तहका बजेटहरू आउने र छलफल हुने क्रममा छन् । काठमाडौंबाहेक सबै महानगरपालिकाले बजेट ल्याइसकेको छ ।धरान उपमहानगरपालिका र अरू २३ नगरपालिका अनि १५ गाउँपालिकालाई छाडेर अरू सबै पालिकाहरूले जसोतसो बजेट ल्याएर छलफल अघि बढाएका छन् । कुन तहका सरकारले कहिलेसम्म बजेट ल्याउने भन्ने समय तालिका नै तोकिएको छ ।स्थानीय तहको कार्यसम्पादन मूल्यांकन गर्ने आधारका लागि तय अंकभारमध्ये १० असारभित्र आगामी आर्थिक वर्षको बजेट सार्वजनिक गरेको या नगरेको विषयलाई नै ५ अंकभारको बनाई त्यो अंकभारले संघीय सरकारबाट स्थानीय तहमा जाने आगामी अनुदान रकममा तलमाथि हुने व्यवस्था गरेका कारण स्थानीय तहमा जसोतसो बजेट आउन थालेको छ ।तैपनि असार १० सम्म बजेट ल्याउन नसक्ने ४२ पालिकामध्ये मधेश प्रदेशकै २४ पालिका (१६ नगरपालिका र ९ गाउँपालिका) रहेको सन्दर्भ छ अनि त्रुटि नै त्रुटिका बीच बजेट ल्याएर जम्मा दुई घण्टामा लेखेको बजेट’ भनेर बहसको केन्द्रमा रहन पुगेको पोखरा महानगरपालिकाको बजेटको प्रसंग पनि छ । अहिले यी यावत् विषय रातारात वा अकस्मात् भएका होइनन् र तिनलाई कसरी हेर्ने भन्ने विषय आफैंमा पेचिलो बनेको छ ।बजेटलाई सहभागितात्मक छलफलमार्फत स्थानीय आवश्यकता र छनोटबाट तय भएका योजनामा आधारित बनाउने अभ्यास सुरु नगर्ने तर टोलदेखि केन्द्रसम्मका ‘राजनीतिक ठालु’ को साङ्लो व्यवस्थापनको कडी बनाउने अभ्यास व्यापक छ ।यो अभ्यासले न बजेट बन्न र न यसमा राजनीतिक सहमति हुन सक्ने अवस्था सिर्जना भएको छ । समयावधिभित्र बजेट नआउने एउटा कारण यही स्वार्थको खिचातानी हो भने ‘राजनीतिक ठालु’ को एकाएक मिलन भएपश्चात् भने केही घण्टामै बजेट जस्तो महत्त्वपूर्ण दस्ताबेज तयार गर्न खोज्दा पोखराको जस्तो धेरै त्रुटिपूर्ण देखिनु पनि अर्को कारण हो ।गत वर्षको बजेटबारे चर्चा गर्दै कान्तिपुरकै ‘संघीय बजेटको (अ)अर्थशास्त्रीय दृष्टिकोण’ शीर्षकको आलेखमार्फत हामीले भनेका थियौं, नेपालमा बजेटबारे प्रायः प्रतिक्रिया लिँदा कि अर्थशास्त्री, कि त निजी क्षेत्रका नाममा व्यापारिक घरानालाई रोज्ने–खोज्ने संस्कार जस्तै बनाइँदै आइरहेको छ ।यसरी कि मानौं बजेट भनेको अन्य कसैको चासोको विषय नै होइन या हाउगुजी हो, समाजका अरू क्षेत्रले यसबारे जानकारी राखेकै वा राख्नै हुन्न झैं गरेर । तर सत्यतथ्य के हो भने बजेट भनेको समाजको दैनन्दिनसँग जोडिएको विषय भएकाले यसका विज्ञता या चासो राख्ने काम कुनै एक तप्काको मात्र होइन, सबैले जान्न–बुझ्न र चासो राख्न त्यति नै आवश्यक हुन्छ । यही प्रसंगलाई निरन्तरता दिँदै यस आलेखमा समग्रमा बजेटबारे बनाउन खोजिएको भाष्य र धरातलीय यथार्थबारे बहस गर्ने प्रयास गरिएको छ ।पछिल्ला दिनमा बजेटका सन्दर्भमा आउने प्रायः प्रतिक्रियामा ‘कनिका छरेझैं’ या ‘कनिका छरेको’ भन्ने शब्दावली, बजेट पोखेको वा खेर फालेको भन्ने अर्थमा धेरै पटक सुन्न पाइन्छ । यसका लाक्षणिक अर्थ अन्य पनि होलान् तर यो भनेर जनताले बुझाउन खोजेको आशय वा सन्देश भनेको अब साना रकमको योजनामा बजेट आउँदैन र आउन हुन्न भन्ने बुझाउन र अभ्यस्त राख्नु रहेको देखिन्छ ।यस वर्षको बजेट छलफलका क्रममा पनि यी शब्दावली प्रयोग भए भने बजेटबारे कसैलाई अर्ती दिनुपर्दा यही शब्दावली दोहोरिन्छ । खासगरी माथि चर्चा गरिएका ‘राजनीतिक ठालु’ ले योजना या बजेटका नाममा कनिका नछरौं भनेको अझ धेरै सुन्न र पढ्न पाइन्छ । परिणाम, कतिपय स्थानीय तहले अहिले ५ लाख रुपैयाँभन्दा तलका योजना नबन्ने र त्यसका बजेट नराख्ने भन्छन् ।यससँगै प्रश्न उठ्छ,, के गाउँघरका विकास निर्माणको काम ५ लाखभन्दा तलको रकमले बन्न सक्दैन ? वा ५ लाख खर्च गर्न नसकिने विषय वा आवश्यकताका विषयमा सरकारको बजेट खर्चिनु हुँदैन । यथार्थमा भन्दा स्थानीयस्तरका योजना प्रायः १ लाखभन्दा कम लागत चाहिने प्रकृतिका समेत हुन्छन् ।गाउँघरमा धेरैले माग गर्ने बजेट नजिकैको पानीको मूल या खोलाबाट खेतबारी वा गाउँघरसम्म जाने कुलो मर्मत, खानेपानीका लागि प्रयोग भइरहेका कुवा मर्मत, हिँडिरहेको गोरेटोको सफाई र मर्मत, शितल ताप्दै र गफ गर्दै समय गुजार्ने स्थानीय चौतारोको संरक्षण र संवर्द्धनमा लाग्ने केही हजार, चौतारा नजिकको आहाल या पोखरी संरक्षणमा लाग्ने केही जना मजदुरका ज्याला, घर या टोलसम्म मूलको पानी जोड्न आवश्यक २ क्वाइल पाइपलगायत जस्ता नै हुन् ।रकमका हिसाबले आज पनि गाउँघरका सानातिना काममा ५/१० हजारले पनि फत्ते हुन्छन् । डोजरलगायत बाह्य सामग्री र औजार नलाग्ने कामका लागि १ लाख माथिका योजना त धेरै कम हुन्छन् । खासमा यी काम स्थानीय सरकारसँग आर्थिक स्रोतको आजको जस्तो सुनिश्चितता नभएको अवस्थामा केही वर्ष अघिसम्म जनपरिचालन गरेरै गर्दै आएका काम हुन् ।यसरी जनपरिचालनमार्फत सामाजिक काम गर्ने नेपाली चलनले गाउँलाई जीवन्तता मात्र दिएको थिएन, विकासमा राज्यमाथि निर्भरता कम, अर्थोभारमा कटौती र विकासमा सघाउ तथा सहजीकरण पनि भएको थियो । आज नागरिकले यी काममा बजेट माग्नुको कारण यी र यस्तै काममा उपलब्ध स्रोत र साधनको प्रयोगको देखासिखी नै हो भन्न सकिन्छ । जब पहुँच हुनेले यी यस्ता काममा सरकारी बजेट उपयोग/दुरुपयोग गर्न थाले, अन्यत्र पनि अब सबैखाले सार्वजनिक काम सरकारले बजेटमार्फत गर्छ र गर्नुपर्छ भन्ने अवधारणाको विकास भयो ।परिणाम स्थानीयस्तरमा श्रमदान गर्ने संस्कार र संस्कृतिमा व्यापक परिवर्तन आयो जसले गाउँ, समाज र त्यहाँको ‘हामी’ भन्ने भावना र पहिचानका साथै ‘हाम्रो’ भन्ठान्ने/अपनत्वमा व्यापक बदलाव मात्र आएन, यो अभ्यास कालान्तरमा राज्य दोहनको सहज स्रोतका रूपमा आम बुझाइ विकसित हुन र भाष्य बनाउन सघाएको समेत देखिन्छ । अब यो किन र कसरी भइरहेको छ भन्ने कुरा आफैंमा एक गहन समाज अध्ययनको विषय हुन सक्छ ।फेरि पनि हल नगरी नहुने प्रश्न भनेको एकातिर स्थानीय आवश्यकता सानो बजेट र कम रकम लाग्ने पनि हुने तर ‘बजेट विज्ञ’ या ‘गाउँलाई बजेट बनाइदिने’ जिम्मा पाएका या लिएकाहरूचाहिँ यस्ता साना र कम रकम लाग्ने योजनालाई खारेज गर्दै ‘कनिका छर्ने’ काम बन्द गर्न र मझौला र ठूला योजनामा मात्र लाग्न प्रोत्साहित गर्ने प्रकारको परस्परविरोधी धारलाई कसरी बुझ्ने र सम्बोधन गर्ने भन्ने नै हो ।अनुभवले भन्छ, यथार्थ आवश्यकतामा आधारित साना योजना आज पनि गाउँघरको आवश्यकता हो भने मझौला र ठूला योजना केन्द्रित वकालत आजको ‘विकासको आवाज’ मात्र होइन, खासमा सरकारको ब्युरोक्रेटिक आवश्यकताको उपज ।अर्को शब्दमा भन्दा योजना तर्जुमा, कार्यान्वयन, अनुगमन र फर्स्योटका सन्दर्भमा हाल गरिएको कानुनी, प्राविधिक र प्रक्रियागत व्यवस्थामा रहेर काम गर्दा स्थानीय सरकारले सबै साना आयोजना अगाडि लैजान थप समय दिनुपर्ने तर यसमा पदाधिकारीको यी काममा साधना र ‘समय नपुग्ने’ अनि ब्यापक बेरुजु हुने भन्ने नै हो । कानुनी पाटो, प्रशासनिक मनोविज्ञान र जनप्रतिनिधिको सीमा र समयलाई आधार बनाई एकाथरीलेआफ्नो सहजतालाई लिएर मझौला र ठूला योजनाको वकालत गरेकामा त्यसैलाई बलियो भाष्य बनाउने र ‘गेम चेन्जर’ योजना भनेर विकासलाई समुदायको पहुँच बाहिर पुर्‍याएर एकै योजनाबाट मनग्य कमिसनको तर मार्ने अर्को वर्ग पनि त्यही समाजमा जन्मँदै, हुर्किंदै र स्थापित हुँदै गइरहेको पनि प्रस्ट देख्न सकिन्छ । पछिल्ला दिनमा बिनाप्रक्रियाको बजेट विनियोजनका लागि वडादेखि मन्त्रालय हुँदै प्रधानमन्त्री निवाससम्म धाउने र मैले यति बजेट पारें भन्नेहरूको बिगबिगी र व्यापक चहलपहलमा यही कमिसनमुखी बिचौलिया तप्काले पनि राम्रो योगदान गरेको देखिन्छ ।वडा सदस्यलाई विश्वास नगर्ने वडाध्यक्ष, वडाध्यक्षलाई पनि शंका गर्ने पालिका नेतृत्व, निर्वाचित सबैलाई अदक्ष र अक्षम मान्ने कर्मचारीतन्त्र र स्थानीय तहलाई काबिल नदेख्ने बरु आसे वा आश्रित भन्ठान्ने प्रादेशिक र संघीय संरचना आजको विडम्बनापूर्ण यथार्थ हो । यस्तो अविश्वास, अन्योल र असामञ्जस्यताका बीच आज योजना तर्जुमा र बजेट कार्यान्वयन भइरहेको हो ।कतिपय वडाध्यक्षले अनुगमनमा भूमिका नपाएको अवस्थामा वडा सदस्यहरू त गनौटामा पनि आएका पाइन्नन् । प्रायःजसो प्राविधिकका काममा कर्मचारी नै फिल्डमा पुगेर फर्स्योट गर्ने भएकाले पनि उनीहरूको ‘व्यस्तता’ का नाममा साना योजनालाई निरुत्साहित गरिएको देखिन्छ ।परिणाम, सडकभन्दा निकै कम दूरीको र कम समय लाग्ने गोरेटो, गोरेटोको यात्रालाई सहज गर्न बनाइने चौतारा र त्यसैको छेउमा रहने सार्वजनिक कुवा या धाराले बनाइदिएको प्रगाढ सामाजिक सम्बन्धमा आएको विखण्डन वा नौलोपन एकातिर छ भने त्यही पानीको स्रोतलाई उपयोग गर्ने गरी बनाएको सानो आहाल या पोखरीका कारण सधैं पुनर्भरण (रिचार्ज) को सुविधा पाएर बगिरहने पानीका मूलहरूको दुर्दशाले निम्त्याएको पर्यावरणीय संकट, पशुपालन र चरनको समस्या, कृषि उत्पादनमा नोक्सानी र पानीको स्रोतमा पहुँच र प्रयोगका लागि द्वन्द्व आदि ।तर यथार्थ के हो भने गाउँघरको आवश्यकता प्रायः सानै र हजारे योजना नै हो । र, सबै सरकारले यसलाई नै प्रोत्साहन गरेर अगाडि नबढ्ने हो भने गाउँबस्ती रैथाने वा बस्नलायक रहँदैन । के संरचनागत कारणले स्थानीयको आवश्यकतालाई कुल्चन र अनदेखा गर्न मिल्छ ? यसो भनिरहँदा स्थानीय तहले त्यस्ता साना काम पनि गरिरहेको जिकिर आउन सक्छ । हो, केही वडाहरूले यस्ता ५, ७ हजारका आवश्यकतालाई सम्बोधन गरिरहेको पनि देख्न सकिन्छ ।वडाभरिका केही हजारे साना आयोजनालाई गठजोर गरेर ५, ७ लाखको योजनाका रूपमा पारित गरेर अगाडि बढ्ने गरेको अनुभव कतिपय वडाध्यक्ष र जनप्रतिनिधिबाट सुन्नमा आउँछ । तर त्यसको कमजोरी भनेको दसौं यस्ता साना आयोजनाको एउटै उपभोक्ता समूह बन्ने र त्यहाँ योजना तर्जुमा, कार्यान्वयन, अनुगमन र फर्स्योटका पाटाहरू अरू कमजोर भई कसैको तजबिजी अनियमितता अरू बढेको पाइन्छ ।‘खोइ स्थानीय उपभोक्ता त समितिमा छैनौं के कसरी भइरहेको थाहा छैन’ भन्ने आवाजसहितको त्यो राज्यको लगानीलाई कसरी स्थानीयसँग जोडेर सबैको अपनत्व बनाउँदै र बढाउँदै लैजाने ? स्थानीयको वास्तविक आवश्यकताका साना योजनालाई निरुत्साहित गर्दा ती योजनाले स्थानीयको अपनत्व गुमाउँछ किनभने ती काम भए पनि कुनै अर्कै वा वास्तविक उपभोक्ताको सहभागिताबिनाको कागजी र कानुनी समितिमार्फत हुने भएकाले प्रकारान्तरमा कुनै पहुँचवालाको निगाहाको कामझैं बन्ने देखिन्छ ।८, १० योजना गाभेर बन्ने यस्ता कानुनी समितिका कामको पारदर्शिता अरू कमजोर हुने हुँदा अनियमितताको डर पनि स्थानीयले हाँकेको योजनामा भन्दा बढी नै रहनेमा शंका छैन । त्यसैले साना योजनाको अनदेखा र यस्ता योजनालाई गाभेर चलाउने तिकडम दुवैको विकल्प भनेको योजना अनुगमन र फर्स्योटको कानुनी पाटोमा संशोधन हो ।सबै योजना अनुगमनमा पालिकाको मुख्य मान्छे नै संलग्न हुनुपर्ने, समय नभएका कारण हतारमा र गर्नका लागि गर्ने या कागजी प्रक्रिया पुर्‍याउने हालको व्यवस्थालाई व्यापक परिमार्जन गरी उपभोक्तालाई नै कमसेकम १० वर्षसम्म त्यस योजनाका बारेमा प्रश्न उठे सम्बोधन गर्ने जिम्मेवारी दिएर ‘सोसल अडिट’ लाई चुस्त बनाई जान सकेमा मात्र पनि आजको जस्तो योजना फर्स्योटका नाममा ‘बिरालो बाँध्ने’ प्रकृतिले उब्जाएका अनियमितताको आशंकालाई स्थानीयले आफ्नो गाउँ–ठाउँको काम गर्दा आफ्नैसरह अपनत्वका साथ गर्छन् भन्ने सकारात्मक भाष्यमा बदल्न सकिन्छ ।आज कतिपयलाई यो सुझाव ‘आइडियल’ झैं लागे पनि हिजो स्थानीय आफैंले गर्ने गरेको यस्ता कामको फेहरिस्त आफैंमा यस्ता सकारात्मकतातर्फ जानका लागि अनुभवी आधार र उत्प्रेरणा हो ।बजेट र योजनाका यी सन्दर्भको प्रमुख पाटो हाम्रा स्थानीय तहको आकारसँग सम्बन्धित छ । स्थानीय तहको वर्तमान खाका नै कतिपय पहिलाका गाउँ विकास समितिलाई एक वडाका रूपमा स्थापित गरेर भएका छन् भने केही हालका पालिका संरचनाका दुई वटा वडामा । मतलब, वडा संरचना नै कैयौं वर्ग किलोमिटरको र सबै टोलमा पुग्न दर्जनौं किलोमिटर यात्रा गर्नुपर्ने अवस्थाको वडा संरचना अहिलेको यथार्थ हो । यसमा सुधारका लगि हाल भएका ठूलाबडाहरू फुटाएर जानुपर्ने हुन्छ ।त्यसो गर्दा कतिपय पालिका पनि बढ्ने सम्भावना रहन्छ । तर संविधानलाई संशोधनको हवाला दिने काठमाडौंकेन्द्रित विज्ञहरूको विचार हामीले उठाएको भन्दा उल्टो दिशातर्फ देखिन्छ । कतिपयले बोल्न थालिसकेका छन् कि, ‘यति धेरै स्थानीय तह काम छैन । धेरै भए, घटाउनुपर्छ ।’ यथार्थमा यो भनाइ आफैंमा जनपक्षीय होइन, जति ठूला संरचना बनाइन्छ, त्यति नै स्थानीयता (चाहे योजनामा होस् या नेतृत्वमा) लोप हुने खतरा हुन्छ । त्यसो गर्नु भनेको ठूला र स्थानीयताविरोधी योजनामा बढोत्तरी गर्नु हो, स्थानीय नागरिकहरूलाई सरकारबाट टाढा राख्नु हो ।ठूला संरचनामा स्थानीयता बुझेको र बुझ्ने जनप्रतिनिधिलाई जिताउन पनि सकिन्न, मात्र अन्य कुनै कारणले धेरैले चिनेको वा कुनै एक क्षेत्रमा काम गरेको सेलेब्रिटीले लोकप्रियतावादका आधारमा मत र मौका पाउने अवस्था हुन्छ । तिनको न स्थानीयताका लागि साथ–सहयोग, न सोच, न सन्दर्भ र समस्यामा समझ स्थानीय माटोमा प्रायः नभिजेका नै धेरैजसो सेलेब्रिटी रहेको आजको अवस्थामा तिनका चेत र चिन्तन स्थानीय आवश्यकताका सन्दर्भमा अहिलेभन्दा कमजोर हुनेमा कुनै शंका छैन । स्थानीयताबिना खाँटी र खास विकास सम्भव छैन ।"
बजेटको राजनीति,"सत्ता खेलको केन्द्रीयतामा सीमित हुन पुगेको नेपाली राजनीतिमा जो कोही सरकारमा रहँदा ‘बजेट राजनीति’ एक प्रमुख साध्य प्रतीत हुँदो छ । यसले राजनीतिक संस्कार स्वेच्छाचारितातर्फ अगाडि बढेको छ । गणतान्त्रिक नेपालको हाम्रो अभ्यास र अनुभवले यही प्रमाणित गरेको छ ।आगामी दिनहरूका लागि चुनौती पनि यही हो । प्रलय पूर्वसूचना दिएर आउँदैन । केवल नयाँ संविधानले नयाँ नेपाल बनिहाल्ने पनि होइन ।बजेट निर्माणको विश्वसनीयतामा भएको स्खलन लोकतन्त्रको भविष्यका लागि चुनौती बन्न पुगेको छ । त्यो पुनःस्थापित गर्ने प्रयत्न अरू कसैले नभएर स्वयंलाई गणतन्त्रवादी दाबी गर्ने पक्षहरूले नै गर्नुपर्छ । जनतासँग सरकारलाई कठघरामा ठड्याएर जवाफ माग्ने अधिकार छ ।राज्यको स्रोत–साधनमाथिको स्वामित्व कसको हो ? यो प्रश्नलाई हेर्ने दृष्टिकोणबाट बजेटको मार्ग कोरिने एक अपेक्षित आदर्श अवस्था हो । बजेट एक आर्थिक घटना भए पनि यो नितान्त एक राजनीतिक कवायद हो । जब सरकारमा रहेका वर्चस्वशाली समूहले यो ठान्दछ कि, एउटा निश्चित अवधिका लागि राजकीय स्रोत– संसाधनमाथि हाम्रो एकाधिकार हो र यसलाई आफूखुसी भागबन्डा लगाउन सकिन्छ, त्यतिखेर बजेट निर्माणको अन्तर्य फेरिन पुग्छ । सरकारका प्रधानको ‘हुकुम’ मा जब बजेटको नक्सा कोरिन्छ, त्यतिखेर उनका उन्माद, उत्तेजना र उल्लास यन्त्रवत् चित्रित हुन पुग्छ ।एक थिए प्रख्यात चित्रकार मकबुल फिदा हुसैन, उनलाई अभिनेत्री माधुरी दीक्षितको देहयष्टि असाध्यै आकर्षित गर्थ्यो र तिनलाई लिएर अनेक थरीका प्रयोग गरिरहन्थे, चित्रकलामा पनि, फिल्ममा पनि । भनिन्छ, एक पटक उनलाई कुनै प्रशंसकले माधुरी दीक्षितको चित्र कोर्न आग्रह गर्दा उनले एक बैलमाथि माधुरीको पेन्टिङ बनाइदिए । त्यो बैललाई हुसैन र माधुरीका प्रशंसकहरूले धेरै ठाउँमा घुमाए ।के चित्रकारको लहड जस्तै हो मुलुकको बजेट कोर्नु ? कोही प्रधानमन्त्रीलाई यहाँ गाई भैंसी चर्ने उर्वर खेतमा एक विराट भ्यु टावर बनाइदिए कस्तो होला भने लाग्छ, बस्, आगामी बजेटमा त्यो सपनाले ठाउँ पाइहाल्छ । तमाम जोखिमबीच हामीकहाँ निरन्तर हुकुमी बजेटको प्रयोगवादी दृष्टान्त पुनरावृत्ति पाई नै राख्छ ।यसको सोझो सन्देश हो, क्रान्ति बजेटबाट पनि सम्भव छ भन्ने मान्यतालाई मौन अस्वीकार गर्नु । बजेटको निरन्तर लोकतान्त्रिक संघर्षका पाठ भने मननयोग्य छन् । बजेटको नक्सांकन सम्भ्रान्तहरूको एकछत्र खेल मैदान हो । निरन्तर खबरदारीबेगर बजेट जीवन्त र जनमुखी रहन नसक्ने स्वयंसिद्ध मान्यतालाई अहिलेसम्म कसैले पनि खारेज गर्न सकेको छैन ।लोकतन्त्रमा राजनीतिक परिवर्तनको एउटा प्रतीक ‘बजेट’ हुने गर्छ । तर सरकार निर्माणको प्रवृत्ति, तात्कालिक राजनीतिको गति, शक्तिको व्याकरण जस्ता पक्षले मात्र लोकतन्त्रले चिताएको बजेट निर्माणका लागि अनुकूल वा प्रतिकूल परिस्थिति सिर्जना गर्ने हो । हो, सरकारमा जनताबाट चुनिएका प्रतिनिधि पुग्छन्, दलको सहभागिता हुन्छ । दलका आ–आफ्ना घोषणापत्र हुन्छन् । तर राष्ट्रिय बजेट निर्माण कार्य कुनै दल वा नेताविशेषको मात्र घोषणापत्र होइन ।यो संविधानले परिकल्पना गरेको नेपालका लागि सन्तुलित र समावेशी उन्नतिको मार्गचित्र कोर्नु हो । राज्यकोषको चाबी सरकारमा पुग्नेको हुने कानुनी प्रावधान छ । तर त्यो सार्वभौम जनताको सम्पत्ति हो भन्ने स्मरण अनिवार्य रूपमा अहर्निश राखिरहनुपर्छ । यो राज्यकोषको तालाचाबी पायौं र एक निर्धारित अवधिका लागि त्यसको अराजक प्रयोग गर्ने छुटको सोच लोकतन्त्रमा हुँदैन । तर हामीकहाँ सरकारमा पुग्नेले त्यो कोषको स्वामी आफू हुँ भन्ने मनोभावमा बाँच्नेहरूको बिगबिगी छ । त्यसैले ‘कोर्स करेक्सन’ हुन सकिरहेको छैन ।समस्या कुनै एउटा नेता वा दलको मात्र भइदिएको भए उति साह्रो चिन्ता गर्नुपर्ने थिएन । संघीय सरकारको मात्र होइन, प्रदेशहरूले तयार गरेका बजेटहरू कर्णकटु तुकबन्दीहरूको माकुरा जालो देखिएको छ । नेताविशेषका दिवास्वप्नलाई आकार दिने अनेक यत्न छ ।सम्भव–असम्भव, आवश्यक–अनावश्यक, प्रयोजन– प्रयोजनविहीन योजनाहरूको ताँती लगाइएको छ । कहाँ जानुपर्ने हो ? कस्तो समुन्नतिको ढाँचा निर्माण गर्दै जाने हो ? अस्पष्ट छ । यसबारे विमर्श बढाउने मनसाय पनि छैन । प्रदेश बनाउनेले न त आफ्नो प्रदेशलाई चिनेका छन् न त देश बनाउनेले आफ्नो मुलुकलाई चिनेका छन् । यसैले बजेट र जनताबीचको खाडल गहिरिँदै जान्छ ।बजेटमाथि विश्लेषण गर्नेहरू वर्षौंदेखि उही अनुहार छन्, जोसँग उही शब्द भण्डार छ । जे–जुन तहका अर्थमन्त्रीले जे पाठ गरे पनि यिनीहरूको टिप्पणी उही हुन्छ । यदाकदा अंग्रेजीको उखान ‘उस्तै–उस्तै फरक’ मा अन्तर्निहित भाव जस्तै । स्रोत र स्वामित्व साँच्चै नै जनताको हातमा पुर्‍याउने अवधारणालाई तिलाञ्जली दिएपछि जनतालाई पनि बजेटप्रति खासै वास्ता रहँदैन । बजेटको कुनै शीर्षकमा सकारात्मक संकेत झल्किएकै हो तर संकेत स्वयं पर्याप्त प्रमाण होइन । यस्तोमा प्रतिनिधिसभा वा प्रदेशसभाका सदस्यहरूको सक्रियताले सबै समस्याको समाधान गर्ने त होइन तर त्योबिना अरू उपाय प्रभावकारी हुन सक्दैन भन्नेमा भने शंका गर्नु पर्दैन ।डाडुपन्यु समाउनेहरूले बजेट आफ्नै चुनावी क्षेत्रमा किन अस्वाभाविक रूपमा खन्याउँछ ? यसलाई विभिन्न कोणबाट केलाऊँ । जुन क्षेत्रबाट निर्वाचित भएर कोही अमूक व्यक्ति मन्त्री बनेका छन् भने तिनका क्षेत्र र जिल्लाका बहुसंख्यक जनताको अपेक्षा हुन्छ, बढीभन्दा बढी बजेट हाम्रै क्षेत्रमा बर्सियोस् । मन्त्रीमाथि क्षेत्रका जनताको ठूलो दबाब हुन्छ ।विभिन्न शीर्षकमा बजेट ल्याउन नसके जनताले निषेध गर्ने घटनाहरू पनि नदेखिएको होइन । विकासका लागि छटपटिँदै गरेका कुनै क्षेत्रका बासिन्दा आफ्नो क्षेत्रमा बजेट तान्न सक्ने हेविवेटको चाहना राख्नुका पछाडि नेपालमा बजेट निर्माणको इतिहासदेखिकै चलन हो । नेता त्यसलाई मानियो, जो विपरीत माहोलमा आफ्नो क्षेत्रका परिस्थितिहरूलाई अनुकूल बनाउनका लागि संघर्ष गर्नमा सक्षम छन् ।आफूले चुनेका जनप्रतिनिधिले बजेटको बाढी नै ल्याओस् भन्ने चाहना मोटो तवरमा ठीक लागे पनि यसको समानान्तर तथ्य के हो भने अरू कुनै क्षेत्रमा सुक्खा पर्नु हो वा थोरै–थोरै विभिन्न शीर्षकमा पुर्‍याइए पनि त्यहाँको अपेक्षित काम नसकिनु हो । बजेट निर्माणसँगै निर्वाचित जनप्रतिनिधि वा पहुँच भएका नेतासँग जोडिएका स्वार्थी समूहको चर्को दबाब हुन्छ । फलानो योजना फलानो नेताले ल्याएको झ्याली पिट्नेहरू नै आखिरमा त्यस्ता योजनाको ठेक्का, उपभोक्ता समिति वा हर्ताकर्ता बन्न अग्रपंक्तिमा हुन्छ ।यस्तोमा भुइँजनका सवालहरू सामान्यतः योजनाभित्र आउँदैन । तिनका बारेमा कुनै अनुसन्धान हुँदैन । निकटवर्ती कार्यकर्ताहरूको अवसर– लक्षित तथा दलीय स्वार्थकेन्द्रित योजनाहरूले बजेटमा ठाउँ पाउने गरेको छ । मन्त्री–नेता जिल्ला पुग्दा मोटरसाइकल–गाडी लिएर तिनै अन्धस्वार्थीहरू पुग्ने गर्छन् ।आमजनले पनि यस्तै प्रायोजित भीडका आधारमा नेताको प्रभाव आकलन गर्छन् । मोटरहरूको ताँतीले मन्त्रीजीको प्रभाव होइन, मूर्खता बढी प्रदर्शित हुन्छ भनेर तिनलाई सुनाउने कसले ? भीड जुटाउन नसके मन्त्री–नेताजीको सानमा पक्कै बट्टा लाग्दैन भनेर बुझ्नेहरूको संख्या फराकिलो नभएसम्म ‘बजेट खेला’ चल्दै रहन्छ ।नीति निर्माणजस्तै बजेट निर्माण पनि एक व्यूह रचना हो । खेलको नियम बनाउनेले प्रायः बाजी मार्छ भने जस्तै जुन दलले बजेट निर्माणमा दक्खल दिने हैसियत राख्छ, उसले आफ्ना कार्यकर्ता, सहयोगी समूह र लक्षित मतदातालाई लाभ पुर्‍याएको पाइन्छ । त्यसैले पछितिर फर्किएर हेर्ने हो भने खास–खास योजनामा खास–खास दलको हालीमुहाली बढी रहेको प्रस्टिन्छ । व्यूह रचना एक राजनीतिक उपक्रम हो । सरकारमा हुनेले बजेट निर्माणमा भूमिका खेल्छ, हिस्सा ओगट्छ तैपनि जनताले प्रश्न गर्न पाउँछ ।बजेटको राजनीति लोकतन्त्रको भविष्यका लागि उत्साहजनक होइन । बजेटमा खेल्न सक्ने निपुणहरू ‘पार्टी फन्डिङ’ का लागि उर्वर मानिने सोच रहेसम्म दलहरू यसको विपक्षमा वातावरण बनाउनै सक्दैनन् ।अवधीमा एक आहान छ, ‘डाबर कमठ किमंदर लेही’ सानो पोखरीको सानो कछुवा मन्दराञ्चल उठाउन सक्दैन, मन्दराञ्चल त केवल समुद्री कछुवाबाट नै सम्भव छ । प्रतिनिधिसभा वा प्रदेशसभाका सबै सदस्यहरूले त्यो सुविधा पाउँदैनन् ।मन्दराञ्चल पर्वत उठाउने भाग्यशालीहरू त पाँच–सात मात्र हुन्छन् । ठूला नेता वा प्रभावशाली मन्त्रीको विशेष स्वार्थमा बजेट वितरणमा असन्तुलन देखिए पनि दलभक्तहरू प्रायः मुह खोल्दैनन् । बजेटमा असन्तुलनले क्षेत्रीय, लैंगिक, अल्पसंख्यक, सीमान्तकृतहरूलाई असमानतातिर धकेल्न थप बल पुर्‍याउँछ ।कोही समुदाय गर्भमै सुविधा प्राप्त गर्ने हैसियत लिएर हुर्कन्छन् । तर कोहीहरूको जीवन भने यसो हुँदै गर्नुको राजनीति बुझ्ने प्रयत्नमै बित्छ । राज्यले क्षेत्रका रूपमा मात्र स्वीकार गर्ने वर्चस्वशाली मानस बजेट निर्माणमा कब्जा जमाइरहेसम्म मधेशले आवश्यकताअनुसार बजेटमा ठाउँ पाउने कुरै भएन ।प्रसिद्ध शायर फैज अहमद फैजको पंक्ति सान्दर्भिक छ, ‘फैज होता रहे जो होना है/शेर लिखते रहा करो बैठे ।’ शासक नांगो छ भनेर भन्नु न त राष्ट्रघाती हो न व्यवस्थाको मर्यादा हनन । यो त केही मूल्य–मान्यताहरू वेस्टित परिधानमा निर्वाचितहरू देखियून् भन्ने आम अपेक्षा हो । गहिरिँदै गरेको गणतन्त्रको जराको परिवेशमा कुनै निहुँमा चुप्पी स्वीकार्य हुन सक्दैन ।"
आफ्नै कमरेडले ठगेको जीवन,"विसं २०६८/६९ तिरको कुरा हो । तत्कालीन जनमुक्ति सेना र नेपाली सेनाबीचको समायोजन कार्य तीव्र गतिमा अगाडि बढिरहेको थियो । त्यही बेला सामूहिकतामा बाँचिरहेको जनमुक्ति सेनाको जीवन एक्कासि भत्ताभुंग भयो । जागिर खान जाने भन्नेहरूले भटाभट समायोजन रोजे ।हामी राजनीतिक वैचारिक सेना हौं, जागिर खान आएको सेना होइन भनी धेरैले स्वैच्छिक अवकाश रोजे । स्वैच्छिक अवकाश लिन चाहनेले एकमुष्ट रकम लिएर अवकाश रोजे । मैले पनि एउटा मेजरको हैसियतले पाउनुपर्ने एकमुष्ट रकम लिएर स्वैच्छिक अवकाश नै रोजें । तर अब समाजमा कसरी पुनःस्थापित हुने भन्ने अन्योल बढ्यो ।दस वर्ष पार्टीले सबै कुरा बाँडेर खानुपर्छ भनेर सिकायो, यो अन्तिम लडाइँ हो भनेर जीवन उत्सर्ग गर्न अभिप्रेरित गरिरह्यो । आफ्नो अंशको घरजग्गादेखि श्रीमतीका गरगहनासम्म बेचेर आन्दोलनमा लगाउन अह्रायो । तर अवकाशपछि भने मुनाफाको बाँकी जीवन धान्न मुस्किल पर्‍यो ।मधेशी र पहाडीबीच मधेश आन्दोलनपछि रोपिएको द्वन्द्व र तिक्तता उस्तै थियो । मधेशमा जयकृष्ण गोइत र ज्वाला सिंहहरूको हिंसात्मक गतिविधि रोकिने नाम लिएको थिएन । गाउँ फर्किंदै गर्दा उनीहरूको कब्जामा परेको घटना आज पनि मानसपटलमा ताजै छ ।आफ्नै गाउँ अरू कुनै विद्रोहीको आधार इलाका बनिसकेको हेक्कै भएन । गाउँभन्दा सहर थोरै भए पनि सुरक्षित हुने ठानेर सिरहाको लहानमा बस्ने निधो गरियो । अस्थायी क्याम्पमा बस्दा नै एक जना सहिदको छोरीसँग अन्तरजातीय जनवादी विवाह गरेको थिएँ । त्यस हिसाबले पनि पुनःस्थापनामा निकै संघर्ष गर्नुपर्‍यो । सामान्य परिवारमा जन्मेका कारण पुर्ख्यौली सम्पत्ति खासै थिएन । अहिले पनि उस्तै छ ।अवकाशबाट आएको पैसाले लहानमा थोरै जमिन किनेर सानो झुपडीमा मुनाफाको जीवन बिताउने संकल्प गरियो । उपयुक्त ठाउँ र जग्गाको खोजबिनमा लागें ताकि सुरक्षासहितको पारिवारिक पुनःस्थापना सजिलो होस् । यस क्रममा एक जना जनयुद्धका सहिदका भाइसँग संगत भयो ।उनलाई जग्गा खोजिदिन आग्रह गरें । उनले आफ्नै घरछेउको पाँच धुर नम्बरी जग्गा दिने कुरा गरे । यसका लागि उनले साठी हजार मागे । उनको यो शब्दले म ज्यादै खुसी भएँ । अरू साथीलाई पनि उनले त्यहाँ व्यवस्थापन गरेको सुनाए । हातमा पैसा थियो, तत्कालै २५ हजार बैनास्वरूप दिएँ । जग्गा दिने बेला भने उनले आनाकानी गर्न थाले । परिवारमा दाजुभाइले मानेनन् भनेर थप एक लाख थप्न लगाए । मलाई आफ्नो पुनःस्थापनाको चटारो थियो, थपें ।मेरो बाध्यता उनलाई लुट्ने धन्दा बनेछ । दोस्रो पटक पनि उनले जग्गा दिएनन् । आफूहरू दुई आमाका ९ दाजुभाइ भएकाले त्यो जग्गा अरूलाई नै छोड्नुपर्ने भयो भने । यसको साटो छेउमै ओगटेर राखेको खुट्टी खोलाको सार्वजनिक जग्गा दिने कुरा गरे । पैसा फिर्ता नआउने भएपछि मसँग उनको प्रस्ताव मान्नुको विकल्प रहेन । भर्खर क्याम्पबाट आएकाले समाजमा त्यति परिचित पनि थिइनँ ।नयाँ शिराबाट जीवनको सुरुवात गर्नुपर्ने बाध्यता थियो । जस्तो मान्छेसँग संगत हुन्थ्यो, उसैलाई स्विकार्नुपर्ने बाध्यता थियो । पार्टीले मिलेर बस्ने, बाँडेर खाने, जनताको सेवा गर्ने बानी पारेकै थियो । ठग्नेलाई होइन कि ठगिनेलाई नै लाज हुने अवस्था भयो । केही स्थानीय कमरेडसँग यो कुरा भनें । उनीहरूले पनि ठगीमा परेको बताए । त्यसपछि भने झसंग भएँ ।जीवनमा पहिलो पटक जग्गा किन्न खोज्दै थिएँ । पछि बुझ्दै जाँदा त्यति पैसामा अर्को ठाउँमा चार कट्ठा नै जग्गा आउने रहेछ । तर गर्ने के ? पछुतो मान्नु सिवाय केही बाँकी रहेन । साथीहरूले उनीसँग पैसा फिर्ता माग्ने सल्लाह दिए । अर्को जग्गा किनाइदिने कुरा पनि सुनाए ।उनीहरूले भनेको जग्गा केही टाढा भए पनि राम्रै थियो । त्यो जग्गा लिन पाउँथें भने आज करोडपतिको पंक्तिमा उभिने रहेछु । तर पैसा लिनेले फिर्ता गर्न नसकिने बताएपछि उसले जे दिन्छ, जे भन्छ, मान्नैपर्ने भयो । सहिद परिवारबाट यतिसम्मको बेइमानी हुन्छ भन्ने कल्पनै थिएन । खाडीमा रहेका दाइका लागि उनै सहिदका भाइसँग चलनचल्तीको दरभाउमा भन्दा दोब्बरले ठगिएँ । एउटालाई चेक बाउन्स मुद्दासमेत चलाउनुपर्‍यो ।यसरी लहानमै केही ‘कामरेड’ हरूको ठगीमा परेर अवकाशको पैसा सकियो । त्यसपछिको पारिवारिक जीवन कसरी चलाउँदै यहाँसम्म आएको छु– त्यो पीडादायी रामकहानी आफ्नै मनको डायरीमा सुरक्षित छ, जुन बेलाबखत नमीठोसँग बिझाइरहन्छ । म एक प्रतिनिधि पात्र हुँ । यस्ता कथा हजारौं छन् ।मधेश आन्दोलनको उद्गमस्थल लहानमा मेरो पारिवारिक पुनःस्थापना सुखद रहेन । मैथिलीमा एउटा भनाइ छ– ‘कलालक बेटा भुखे मरै त दारु पिके मातल कहै ।’ अर्थात् कलालको छोरो खान नपाएर भोकै मरिरहेको छ भने पनि रक्सी खाएर मातेको ठान्छन् । मधेशमा कलाल जातिको मुख्य पेसा रक्सी बनाएर बेच्ने र त्यसैले जीविका चलाउने हो । त्यो जातिलाई लक्षित गरी बनेको हो यो उखान । यसले कुनै जातिगत आत्मसम्मानमा ठेस पुगेमा क्षमाप्रार्थी छु ।माओवादी आन्दोलनमा आबद्ध इमानदार नेता–कार्यकर्ताको हालत पछिल्लो समय यस्तै छ । उनीहरू भोकै टोलाइरहेका हुन्छन् । कोही उतिबेलादेखि बिग्रिएको घरबार चलाउन विदेशमा पसिना बगाउँदै छन् । तर पनि समाजको नजर फेरिएको छैन । पसिना बगाएर आर्जेको सम्पत्तिलाई पनि ‘माओवादी कालमा लुटेको निकाल्दै छ’ भनिदिन्छन् ।निहित मनोकांक्षासहित माओवादी आन्दोलनमा लागेकाहरूको जीवन आन्दोलनको समय र अहिले पनि ऐश्वर्यमय छ तर परिवर्तनको भावनाले निःस्वार्थ आन्दोलनमा होमिएकाहरूको जीवन उतिखेर र अहिले पनि उस्तै कष्टकर छ । आमूल परिवर्तनका लागि जुन परिवार र समाजसँग उनीहरूले विद्रोह गरे, आज त्यहीँ फर्किनुपर्दा पुनःस्थापनाको समस्या ज्युँका त्युँ छ ।मुक्तियोद्धाप्रति जनताको अपेक्षा फेरिएको छैन । आज पनि कुनै अन्याय पर्‍यो भने माओवादीलाई नै खोज्दै आइपुग्छन् मानिसहरू । माओवादी फेरिइसकेको समाजलाई थाहा छैन । मुक्तिका खातिर परिवार र समाजसँग सम्बन्ध–विच्छेद हुन पुगेका उनीहरूको पछिल्लो समय पार्टी राजनीतिसँग समेत सम्बन्ध–विच्छेद बढेको छ । जनयुद्धले जुराइदिएका जनवादी विवाहहरूको पनि सम्बन्ध–विच्छेद उस्तै छ । उनीहरूको कोखबाट जन्मेका सन्ततिले पनि म समाजको उदाहरणीय जोडीको कोखबाट जन्मेको भन्दै गर्व गर्न सक्ने स्थिति सबैको छैन ।जनमुक्ति सेनाहरू आज पनि खाडीको तातो बालुवामा रगत–पसिना बगाउन अभिशप्त छन् । गणतन्त्र ल्याउने घाइते–अपांगहरू उपचार नपाएर मृत्यु रोजिरहेका छन् । तर निहित स्वार्थ बोकेर माओवादीमा लागेका र पछिल्लो समयका असारे माओवादी यति बेला सत्ता र शक्तिको दाउ हान्न अग्रपंक्तिमा छन् । यति बेलाका खाँटी माओवादी उनीहरू नै देखिएका छन् । उनीहरूका अगाडि हिजोका इमानदार माओवादीको कुनै अर्थ र मूल्य छैन । जस्तो आज मलाई नै हेर्नुस्, आफ्नै कमरेडबाट ठगिएपछिको जीवन बाँच्न कति मुस्किल परिरहेको छ !"
उस्तै ट्रेडमार्कको जालो,"नियमित प्रयोग गरिरहेका वस्तुसँग मानिसको अपनत्व हुन्छ, गुणस्तरप्रति विश्वास हुन्छ, अभ्यस्तता हुन्छ । त्यसैले उपभोक्ताले नामै तोकेर विक्रेतासँग वस्तुको माग गर्छन् र मूल्य तिर्छन् । तर सधैं उपभोक्ताले खोजेकै वस्तु हातमा नपर्न सक्छ ।किनकि प्रयोजन, नाम, नामको डिजाइन, प्याकेजिङका लागि प्रयोग गरिएका बोतलदेखि बट्टा, त्यसमा प्रयोग गरिएका चित्र, रङ उस्तै–उस्तै भएका धेरै वस्तु नेपाली बजारमा पाइन्छन् । खासगरी ट्रेडमार्कबारे कम साक्षर क्षेत्रमा यस्ता वस्तु तथा सेवाको फैलावट देखिन्छ । जसले गर्दा प्रायःजसो थाहा नपाईकनै र कतिपय अवस्थामा थाहा भएरै पनि उपभोक्ता झुक्किने गरेका छन् ।यसले उपभोक्ताको स्वास्थ्य, गुणस्तरीय वस्तु उत्पादन गर्ने संस्थाको मनोबल र लगानीको वातावरणलाई एकसाथ हानि पुर्‍याइरहेका छन् । यस्तो प्रवृत्ति खाद्यवस्तुमा मात्रै नभई व्यक्तिगत, घरायसी वा सामुदायिक प्रयोजनका विविध वस्तुदेखि सेवा क्षेत्रसम्म फैलिएको छ । तसर्थ सरकारले सक्कली ट्रेडमार्कलाई रक्षा र ‘नक्कली’ ट्रेडमार्कलाई निरुत्साहित गर्न आफ्नो भूमिकालाई प्रभावकारी बनाउन आवश्यक छ । त्यसका लागि कानुनी कारबाहीदेखि नागरिकमा ट्रेडमार्क सचेतना बढाउने नीति लिनुपर्छ ।अन्तर्राष्ट्रिय बजारमा समेत परिचित कोकाकोलाको बोतलसँग मिल्दोजुल्दो नामका क्लब कोला, चिसो कोला तथा चिल कोलाजस्ता करिब उस्तै स्वादका पेय पदार्थ बजारमा पाइन्छन् । त्यस्तै, माउन्टेन ड्युसँग मिल्दोजुल्दो मनसुन ड्यु र मेन्टेन ड्यु पनि बजारमा पाइन्छ । फेन्टासँग मिल्दोजुल्दो फेन्सी र फान्टु पनि पाइन्छ । रेडबुलसँग मिल्दोजुल्दो रेड ब्लु र रेड राइनो पनि बजारमा पाइन्छ ।ट्रेडमार्क नक्कल र विवादलाई लिएर उद्योग विभागका महानिर्देशक नेतृत्वको इजलासमा पर्ने उजुरीको चाप र प्रकृतिले पनि ‘नक्कल’ गर्ने प्रवृत्तिको फैलावट थाहा हुन्छ । काल्सबर्ग बियरजस्तै देखिने टेन्सबर्गविरुद्ध, निम्बु पानी जस्तै देखिने मनकामना निम्बु फ्रेसविरुद्ध, नौ बजे चामलको उत्पादकले नौ बजेअ चामलका उत्पादनविरुद्ध उजुरी दिएका छन् ।विभागका अनुसार, भदौ २०६८ यता मात्र १ हजार ८ सय ९३ उजुरी परेका छन् । तर तीमध्ये २ सय ९ को मात्र फैसला भएका छन् । पछिल्ला वर्षमा विवाद बढ्दै गएको र वार्षिक करिब ५ सय उजुरी पर्ने गरेको छ । परेका उजुरीलाई यथाशक्य छिटो निरूपण गर्नुपर्छ । नयाँ विवाद उत्पन्न हुन नदिनका लागि भने यससम्बन्धी कानुनलाई कडाइका साथ लागू गर्नुपर्छ ।प्रायःजसो खाद्यवस्तुको ट्रेडमार्कमा विवाद परेको पाइन्छ । त्यसैले यो प्रत्यक्ष रूपमै उपभोक्ताको स्वास्थ्यसँग जोडिएको विषय हो । तोकिएको मूल्य तिरेपछि गुणस्तरीय सेवा पाउनु ग्राहकको अधिकार हो । परिचित ट्रेडमार्कका वस्तुले गुणस्तर सुनिश्चित गरेका हुन्छन्, त्यसमा तलमाथि भए उनीहरू जिम्मेवार पनि हुन्छन् । उपभोक्तालाई उत्पादनबारे जानकारी दिने उद्देश्यले गरिने विज्ञापनमा खर्च गरेका हुन्छन् ।उपभोक्ताको रुचिमा आउने परिवर्तन थाहा पाउनदेखि नयाँ प्रविधिको विकास गर्नका लागि ‘रिसर्च’ मा खर्च गरेका हुन्छन् । यी सबै कारणले सम्बन्धित ट्रेडमार्कका वस्तुले उपभोक्ताको विश्वास जितेका हुन्छन् । समग्रमा कठोर मिहिनेतले त्यस्तो ट्रेडमार्क उपभोक्तामाझ परिचित भएको हुन्छ ।अर्कोतर्फ, ‘नक्कली’ ट्रेडमार्कको मुख्य उद्देश्य नै सक्कलीको लोकप्रियतालाई प्रयोग गर्ने, उपभोक्ता झुक्याउने र कम मिहिनेतमार्फत नाफा आर्जन गर्नु हो । त्यसैले यस्ता उत्पादनको मूल उद्देश्य नै गलत जगमा आधारित हुन्छ । त्यसैले ट्रेडमार्क नक्कल गरिएका वस्तुको गुणस्तर सुनिश्चित हुँदैन । त्यस्ता वस्तुको लागत त्यसै पनि कम पर्छ । फैलावट पनि सजिलो हुन्छ । तर उपभोक्ताको स्वास्थ्यलाई भने हानि पुर्‍याउन सक्छ ।तीव्र आर्थिक वृद्धि र रोजगारी सिर्जनाका लागि प्रतिक्षित नेपाली समाजले विश्वसनीय लगानीकर्तालाई आकर्षित गर्नु अनिवार्य छ । त्यसका लागि अन्तर्राष्ट्रिय रूपमा परिचित ब्रान्डलाई नेपालमा लगानी बढाउनका लागि उत्प्रेरित गराउनु आवश्यक छ । यस्ता लगानीकर्ता भित्रिँदा अन्यलाई पनि भित्रिन सजिलो हुन्छ । साथसाथै नेपालका वास्तविक लगानीकर्तालाई पनि प्रोत्साहन पुग्छ । तर विश्वसनीय ब्रान्डसँग मिल्दाजुल्दा उत्पादन बजारमा छ्यापछ्याप्ती पाइँदा लगानीकर्ता निरुत्साहित बन्न सक्छन् ।जसले नियमसंगत काम गर्छन् र आफ्नो उत्पादनको गुणस्तरप्रति सचेत रहन्छन्, नक्कली ट्रेडमार्कले उनीहरूलाई बिथोल्न सक्छ । आफ्नो उद्योगको विस्तार र लगानी वृद्धिका लागि सोच्नुपर्ने समय उनीहरू उजुरबाजुरतिर लाग्नुपर्ने हुन्छ । यस्तो वातावरणमा उद्यमशीलतासमेत फस्टाउन नसक्ने निश्चित छ । मुख्यतः लगानी र उत्पादनलाई नै गलत दिशातिर लैजान्छ ।ट्रेडमार्क नक्कल गर्नु बौद्धिक चोरी हो तर नक्कली ट्रेडमार्कको नियन्त्रणका लागि पर्याप्त कानुनको अभाव छ । जसले गर्दा नक्कल गर्नेहरू तत्कालै कारबाहीको दायरामा आउँदैनन् । यद्यपि, नेपालमा ‘पेटेन्ट डिजाइन र ट्रेडमार्क ऐन, २०२२’ क्रियाशील छ । त्यसमा ट्रेडमार्क दर्तादेखि बदरसम्मको व्यवस्था छ । त्यसैले उद्यमीले यो ऐनअनुसारको सुविधा लिने प्रयत्न गर्नुपर्छ ।नेपालमा नक्कली ट्रेडमार्कको विषय हेर्ने अधिकार उद्योग विभागलाई छ । तर विभागमा वर्षौंसम्म यो विषय टुंगिँदैन । जस्तो कि, कोकाकोला कम्पनीले चिलकोला उत्पादक मनकामना फुड एन्ड बेभरेजविरुद्ध ७ भदौ २०८० मा उद्योग विभागमा उजुरी दिए पनि अझै सुनुवाइ र फैसला भइसकेको छैन ।त्यस्तै, निम्बु पानी उत्पादक सिंगापुर बेभरेज नेपालले निम्बु फ्रेस उत्पादक मनकामना फ्रुट एन्ड बेभरेज प्रालिविरुद्ध १ भदौ २०८० मा दिएको उजुरी पनि सुनुवाइ भएको छैन । भदौ २०६८ यता मात्र १ हजार ८ सय ९३ उजुरी परेका तर २ सय ९ को मात्र फैसला हुनुले पनि सुनुवाइ प्रक्रियामा हुने ढिलाइलाई प्रस्ट पार्छ । सुनुवाइ जति ढिला हुन्छ, गलत नियत राखेर काम गर्नेहरूले उति नै बढी प्रोत्साहन पाउँछन् ।यो नागरिकको स्वास्थ्य र वास्तविक लगानीकर्तालाई प्रोत्साहित गर्ने विषय मात्रै होइन, बौद्धिक सम्पत्तिको सवाल पनि हो । त्यसलाई संरक्षण गर्नुपर्ने राज्यको दायित्व हो । उजुरी परे पनि वा नपरे पनि नियामक निकायले निरन्तर रूपमै डिजाइन तथा ट्रेडमार्क चोरीको अनुगमन गरिरहनुपर्छ ।दोषीलाई दण्डित पनि गर्नुपर्छ । नागरिकले पनि गुणस्तरप्रति सचेत रहन किन आवश्यक छ, किन्न खोजेकै वस्तु प्राप्त भएको छ कि छैन भन्नेमा सचेत बन्नुपर्छ । तोकिएको वस्तु नदिई उस्तै ट्रेडमार्कका अन्य वस्तु दिने व्यवसायी/व्यापारी/खुद्रा पसलेलगायतलाई सरकारले कारबाहीको दायरामा ल्याउनुपर्छ । यस सम्बन्धमा जनचेतना बढाउनुपर्छ ।"
शैक्षिक उन्नयनका मूलभूत आयाम,"काठमाडौँ — विश्व बैंक तथा युनेस्कोको वार्षिक संयुक्त प्रकाशन एजुकेसन फाइनान्स वाच (ईएफडब्लू–२०२४) ले हालसालै प्रकाशित गरेको प्रतिवेदनअनुसार सन् २०१० देखि २०२२ सम्म न्यून आय भएका देशले शिक्षा क्षेत्रमा कुल गार्हस्थ्य उत्पादनको २.९ प्रतिशतदेखि ३.९ प्रतिशतसम्म वृद्धि गरेको तथ्यांक सार्वजनिक गरेको छ ।तर यही दर उच्च आय भएका देशमा यही अवधिमा ०.३ देखि ०.४ प्रतिशतसम्म घटेको पाइयो । यसबाट के आकलन गर्न सकिन्छ भने न्यून विकशित मुलुकमा शिक्षाको महत्त्व बल्ल थाहा हुँदै छ । यसै कारण पनि न्यून विकसित मुलुकमा शैक्षिक बजेट विनियोजनको क्रम बढ्दो छ ।नेपालको हकमा यो शैक्षिक बजेट विनियोजन कुल गार्हस्थ्य उत्पादनको करिब ३.५ प्रतिशत भनिएको छ । यो विनियोजनलाई सन्तोषजनक मान्न सकिन्छ । यो शैक्षिक विनियोजनको क्रमलाई नेपालको चालु सोह्रौं योजनाले समेत आफ्नो प्राथमिकताको क्षेत्रमा राखेको छ । यस्ता विनियोजन तीनै तहका सरकारबाट ट्रिकल डाउन (तपतप चुहिँदै) तल्लो तहसम्म आउने अभ्यास छ । तीनै तहका सरकार स्रोत सम्पन्न भएका अवस्थामा यस्ता ट्रिकल डाउनमा भर पर्नु पर्दैन थियो ।अनुसन्धान र नवप्रवर्तनमुखी शिक्षावर्तमान शिक्षा प्रणालीलाई अनुसन्धान तथा नवप्रवर्तनसँग जोड्ने हेतुले सरकारले ‘राष्ट्रिय विज्ञान प्रविधि तथा नवप्रवर्तन नीति, २०७६’ को तर्जुमा गरेको छ । यसका मूलभूत विषयवस्तुका रूपमा अनुसन्धानमा आधारित गुणस्तरीय शिक्षा, उत्पादन क्षेत्रमा नवप्रवर्तन, संघीयताअनुरूप विद्यमान अनुसन्धानमुखी संस्थाहरूको संस्थागत पुनःसंरचना, अनुसन्धानमैत्री वातावरणको विकासजस्ता बृहत्तर क्षेत्र समेटिएका छन् । भनिएको छ, नीतिगत प्रावधानअनुसार वैज्ञानिक अनुसन्धान र प्रविधि विकासमा नेपालले कुल गार्हस्थ्य उत्पादनको ०.३५ प्रतिशत लगानी गर्दै आएको छ ।नीतिगत प्रावधानअनुसार मुलुकमा विद्यमान अनुसन्धानमूलक संस्थाहरूलाई ब्युँताउनका लागि नीति तर्जुमा भएको करिब पाँच वर्षको अवधिमा कस्ता ठोस कदम चालिए र कति पक्ष कार्यान्वयनमा आए भन्ने कुराले खास महत्त्व राख्दछ । यसका लागि सरकार पहिलो उत्तरदायी निकाय हुन्छ । दोसोतर्फ यसका लागि केवल सरकारको मात्र मुख ताक्नुभन्दा पनि सार्वजनिक–निजी साझेदारीको अवधारणामा कार्यक्रम सञ्चालन गर्दा उत्तम हुन्छ । यसबाट अपनत्वसहितको परिणाममुखी बन्ने बानीको विकास हुन्छ । यसो भन्दैमा सरकार भने मूकदर्शक भएर बस्न भने मिल्दैन ।नेपालमा विश्वविद्यालय स्थापनाको क्रम बढ्दो छ, भर्ना हुने विद्यार्थीको ग्राफ घट्दो छ । विश्वविद्यालयका प्राज्ञिक वर्गले उत्पादन गरेका रिसर्चले व्यावहारिक स्पेस पाएका छैनन् तर गैरसरकारी संस्थाले अन्तर्राष्ट्रिय फन्डिङका नाममा गरेका अनुसन्धान प्रभावकारी बन्दै छन् । स्पेसकै अभावमा अनुसन्धानकै नाममा विदेश गएका विश्वविद्यालका प्राज्ञिक वर्ग विदेशतिर नै हराएका कुरा समाचारका रूपमा ‘कान्तिपुर’ मै प्रकाशित भएको धेरै समय भएको छैन ।प्रविधिमैत्री शिक्षासन् १९९० को दशकमा सुरु भएको विश्वव्यापीकरणपश्चात् विकास भएको यो सूचना प्रविधिले यतिको छलाङ मार्छ होला भनेर कसैले पनि कल्पना गरेको थिएन होला । तीन दशकमा यो युग इनकार्टादेखि विद्यमान कृत्रिम बौद्धिकतासम्म आइपुगेको छ । झन् यसको थप प्रभाव शिक्षा क्षेत्रमा परेको छ । यसलाई समयसापेक्ष बनाउन सरकारले कुनै कसर बाँकी राखेको छैन तर दक्ष जनशक्तिको अभावमा कैयौं शिक्षण संस्थाका आईसीटी ल्याबमा माकुराले जालो लगाएका छन् ।अर्कातर्फ अधिक प्रविधि विकास भएका सुगम क्षेत्रका शैक्षिक संस्थामा विद्यार्थीको सक्षमता जाँचका लागि दिइएको गृहकार्य विद्यार्थीले कृत्रिम बौद्धिकता (च्याट जीपीटी, जेमिनी आदि) बाट सार्ने गर्दा विद्यार्थीको योग्यतामाथि नै प्रश्नचिह्न खडा हुने अवस्था आएको छ ।प्रविधिमैत्री शिक्षा अभ्यासका हकमा हालसम्म पनि दक्षिण एसियाका मुलुक पर्न सकेका छैनन् । यसबाट के आकलन गर्न सकिन्छ भने प्रविधिका हिसाबले हामी निकै तल छौं । तर प्रविधि अभ्यास र प्रयोगका हिसाबले पश्चिमा मुलुक निकै अघि रहेको जगजाहेर नै छ । यसै कारण पनि पश्चिमा जनशक्ति जहाँकहीँ पनि बिक्न सक्छ । हुन सक्छ– यसैका लागि पनि नेपालीको उच्च विदेश पलायनको क्रम बढ्दो छ, जसलाई सरकारसमेतले समस्याका रूपमा लिएको छ । उच्च विश्वव्यापीकरणको यस समयमा विदेश जाने क्रम बढ्नु स्वाभाविकसमेत हो । यति मात्र फरक हो कि, नेपालको जाने क्रम बढी छ, आउने क्रम कम छ ।व्यावसायिक शिक्षानेपालको हकमा प्राविधिक शिक्षाको लामो फेहरिस्त छ । आदिमकालमा समेत यस्ता प्रकृतिका पेसा आबद्ध कामलाई तालिमका माध्यमबाट पुस्तान्तरण गर्ने काम गरिन्थ्यो । राजा पृथ्वीनारायण शाहले पेसाका आधारमा जातको विभाजन गरेको पाइन्छ तर यसमा कुनै औपचारिक मान्यता भने पाइएको छैन । यसको विकास शाह, राणा हुँदै विसं २०४५ मा सीटीईभीटीको स्थापना भएपश्चात् थप उजागर भएको पाइन्छ ।नेपालको पूर्ण प्राविधिक धारको शैक्षिक संस्था सीटीईभीटीअन्तर्गतका विद्यालयमा विद्यार्थी संख्या लगभग शून्यप्रायः छ । हाल यो प्राविधिक शिक्षा नेपाली विद्यार्थीका लागि दोस्रो रोजाइमा पर्न थालेको छ । पुरानै मोडेलको पाठ्यक्रम, नतिजा प्रकाशनमा ढिलासुस्ती, उत्पादित विद्यार्थीको रोजगार व्यवस्थापनमा कठिनाइका कारण यसको महत्त्वमा ह्रास आएको बुझिन्छ ।शिक्षामा उद्यमशीलताउद्यमशीलता आधारभूत जीवनको एक गरिखाने र गरी खुवाउने आधार हो भन्दा फरक पर्दैन । यस मानेमा कि यसैको माध्यमबाट रोजगारीका दायरा खुल्छन् र फराक हुन्छन् । आजको तत्कालीन आवश्यकता व्यापारमा लगानी मात्र होइन कि उद्यमशील समाजको विकास गर्ने पनि हो । उद्यमशीलताबाट नै विकासको रोडम्याप समात्ने देश सिंगापुर हो, जहाँ सीमित तथा कम स्रोत भए पनि कायापलट भएको छ । त्यहाँ सरकारले व्यापार सहजकर्ताका रूपमा मात्र काम गरिदिएको छ । हिजोआज यो मुलुक विश्वका नागरिकका लागि पहिलो पर्यटकीय गन्तव्यका रूपमा पर्न सफल छ । यही मोडेललाई समात्दै हङकङ, स्विट्जरल्यान्ड आदि मुलुक अघि बढ्दै छन् ।उद्यमशीलताद्वारा नै विकासे गति समात्न दक्ष जनशक्ति, सन्तुलित सरकारी सहयोग, व्यापार वा उद्यममुखी नीति, भू–राजनीतिक अवस्थिति, जोखिम बहन शक्ति, सबल र सक्षम नेतृत्व हुनु जरुरी छ । यसका लागि धेरै उच्चस्तरको सोचको विकासभन्दा पनि रवर्ट कियोसाकीको चर्चित पुस्तक ‘रिच ड्याड, पोर ड्याड’ (धनी पिता, गरिब पिता) मा भनेजस्तै उद्यमशीलतामुखी सोचको विकास एवं सफलताका लागि सानो ‘आइडिया’ नै काफी हुन्छ ।अबको मेलोमुलुक पछिल्लो समय संघात्मक प्रणालीमा प्रवेश गरेपश्चात् शिक्षा विकासमा विकेन्द्रीकरणको माध्यमबाट ठूलो फड्को मारेको विश्वास गरिन्छ । जुन स्वाभाविकसमेत हो । विद्यमान संघीयताकै आडमा विद्यमान नीति–नियममा अनुकूल परिमार्जन गरी सोहीअनुरूपमा अनुसन्धान, व्यवसाय, प्रविधि, उद्यमशीलतालाई टेवा पुग्ने खालको कार्यान्वयन संयन्त्र खडा गर्न सकियो भने लौरो पनि नभाँचिने र सर्प पनि मर्ने शैलीको नजिर विकास हुन सक्छ ।शिक्षा आबद्ध प्र्रणालीको समष्टिगत रूपान्तरणमा पुनर्बल दिँदा केवल मुलुकको शैक्षिक पाटो मात्र समृद्ध हुने होइन कि मुलुकका रणनीतिक महत्त्वका आयाम जस्तै आर्थिक योजना, पञ्चवर्षीय योजना, निम्न विकसित मुलुकबाट सन् २०२६ मा विकासशील मुलुकमा हुने स्तरोन्नति आदि जस्ता दूरगामी महत्त्वका आयाममा समेत सुधार हुन्छ । साथै संयुक्त राष्ट्रसंघले तय गरेको सहस्राब्दी विकास लक्ष्य र दिगो विकास लक्ष्यप्रति हाम्रो चासोका बारेमा पनि समग्र विश्वलाई ज्ञात हुन्छ ।अघिल्लो वर्षको तुलनामा यस पटक मुलुकको आर्थिक वृद्धिका परिसूचक पनि सकारात्मक बन्दै गएको अवस्थामा शिक्षा विकासका अवयवलाई भाइब्रेन्ट (जीवन्त) बनाउन सकेको अवस्थामा शिक्षा प्रणालीमा थप सुधारको संकेत आउन सक्छ ।–पोखरेल त्रिभुवन विश्वविद्यालय, सिन्धुली बहुमुखी क्याम्पसका उपप्राध्यापक हुन् ।"
(अ)सामाजिक सञ्जालले जोखिममा ‘जेन-जी’,"सन् २०१५ मा जारी नेपालको संविधानअनुसार ‘खस आर्य’ भन्नाले क्षत्री, ब्राह्मण, ठकुरी, संन्यासी (दशनामी) समुदाय बुझिनुपर्छ । नेपालका विभिन्न नृजातीय समूहहरूमध्ये संवैधानिक तवरले नै परिभाषित गरिएको एक मात्र प्रवर्ग खस आर्य नै हो । अंग्रेजीको अद्याक्षर प्रयोग गर्ने हो भने खसका लागि ‘केएच’, आर्यका लागि ‘ऐ’ एवं नेपालीका लागि ‘एन’ लेख्दा खस आर्य नेपालीलाई छोटकरीमा ‘खान’ भन्न मिल्छ ।राजाका पुर्खाले धारण गरेको पदवी पनि खान थियो । कालान्तरमा पश्चिमी पहाडका एक थरी ठकुरीहरू मुसलमानहरूबाट फरक देखिन हिज्जेमा अलिकति संशोधनका साथ ‘खाण’ थर प्रयोग गर्न थालेका हुन् । यद्यपि त्यस्तो गरिराख्न जरुरी भने थिएन ।मंगोल, तुर्क र मुगल सम्राटहरूको शासनकालसम्म कुनै खास कविलाका मुखिया वा लडाकाहरूको सरदारको उपाधिका रूपमा प्रयोग गरिने ‘खान’ भारतीय मिथिलाका केही ब्राह्मणहरू अद्यापि प्रयोग गरिरहेका छन् । त्यसैले थरले गर्दा शाहवंशीय राजाहरूको उद्गमस्थलका बारेमा शंका गर्नु र तिनीहरूका पुर्खाहरू राजस्थानबाट खेदिएर पहाड छिरेका थिए भन्ने दाबी उस्ताउस्तै लाग्छन् ।फारसीबाट उर्दू हुँदै नेपालीमा आएको शाह शब्दको अर्थ पनि राजा, बादशाह वा शासक हुन्छ । अनकन्टार पहाडका केही राजाहरूले ‘शाह’ ओहदा मुगल सम्राटहरूबाट पाएको वा स्वयं धारण गरेको हुन सक्छ । भारतीय उपमहाद्वीपका कतिपय राजपुत र ठाकुरहरूजस्तै पहाडका धेरैजसो ठकुरी वा क्षत्रीहरू जनजातीय मूलका हुन सक्ने अड्कल अस्वाभाविक लाग्दैन– माथामा मुकुट शोभायमान भएपछि जुनसुकै धर्मका प्राधिकारहरू स्वस्तिवाचन र चरणवन्दना सुरु गरिहाल्छन् ।नालीमा फालिएको फ्रान्सेली सम्राटको ताजलाई आफ्नो तरबारको नोकले उठाएर शिरमा सजाएको दाबी गर्ने कोर्सिकन मूलका नेपोलियन बोनापार्टलाई धार्मिक वैधानिकता दिन इन्कार गर्ने हिम्मत कसैले गरेको अभिलेख छैन । सत्तासीन भएपछि वंशवृक्षको अनुसन्धान वा आविष्कार गरेर मूलपुरुषको उद्गमलाई सूर्य र चन्द्रसम्म पुर्‍याइदिने विद्वान्हरूको कमी कहिल्यै पनि भएन । बाहुनले विजातीय भार्या भित्र्याएपछि सन्तति ‘खत्री क्षत्री’ ठहरिने मान्यतालाई त ‘खान’ समुदायमा सामाजिक स्वीकृति नै प्राप्त छ ।थापा पनि थरमा परिणत हुनुभन्दा अगाडि सायद पहाडतिरका सानातिना स्वघोषित शाहहरूले आफ्ना बफादार फौजीलाई प्रदान गर्ने ओहदा रहेको हुनुपर्छ । गोर्खाली शाह–राणा परिवारसँग जोडिएपछि आफ्ना पुर्खाहरूको मूल थलो मध्य एसियाबाट अफगानिस्तान हुँदै गंगा मैदानमा प्रवेश गरेका आर्यहरूको ‘गो–दार’ वा गाईका रक्षकसम्म जोड्न भ्याएका कश्यप गोत्रीय ‘गोदार’ क्षत्रीहरूको थापा थर पनि सम्भवतः विभिन्न जनजातीय समूहहरूबाट समाजमा शक्ति र सम्मान हासिल गर्न सफल लडाका र सामन्तहरूको परिचायक पदनाम हो ।केही इतिहासकारहरूका अनुसार पूर्वमध्यकालको सिञ्जा साम्राज्यमा महासामन्तको पदवी थापा हुन्थ्यो । हिन्दीमा ‘थाप’ संज्ञा महत्त्व, प्रतिष्ठा, मान, मर्यादा, धाक र साखजस्ता शब्दहरूको पर्यायवाचीका रूपमा पनि प्रयोग गर्ने गरिन्छ । मगर हुन् वा क्षत्री, त्यस्तो प्रभाव भएका व्यक्तिहरू थापा कहलिने नै भए ।कश्यप गोत्र र गोदार कुलका गोर्खाली लडाकाहरूको वंशमा कांग्रेसका महामन्त्री गगनकुमार थापा सोलुखुम्बुतिरका मुखियाका नाति र इन्जिनियरका छोरा भएर काठमाडौंमा जन्मिएका हुन् । अंग्रेजी भाषामा प्रचलित एउटा कथ्यअनुसार राजकुमार सुनको, अभिजात चाँदीको र सामान्यजन काठको चम्चा मुखमा लिएर जन्मिएका हुन्छन् ।महामन्त्री गगनको अन्नप्रासनमा सुन, चाँदी वा स्टिलमध्ये कुन धातुको चम्चा प्रयोग भएको थियो भन्ने कुरा सार्वजनिक जानकारीमा हुनुपर्ने तथ्य होइन । तर उनी आल्मुनियम वा काठको चम्चा अथवा आँपको पातले पास्नी गराइनुपर्ने सर्वहारा पृष्ठभूमिका होइनन् भन्ने कुरा पक्का हो ।उनले सिद्धार्थ वनस्थली हाईस्कुल, त्रिचन्द्र क्याम्पस र त्रिभुवन विश्वविद्यालयबाट शिक्षा हासिल गरेका हुन् । विद्यार्थी कालदेखि नै राजनीतिमा सक्रिय र गणतान्त्रिक आन्दोलनको अग्रपंक्तिमा रहेकाले अपेक्षाकृत कम समयमा दलगत राजनीतिको शीर्षपंक्तिमा पुग्न उनलाई खासै संघर्ष गर्नु परेन । शासकीय शीर्षमा पुग्न भने उनी थरी–थरीका वैचारिक र वाचिक आसन गरिरहेका हुन्छन् । उनको महत्त्वाकांक्षा जनित हतारो एवं राजनीतिक छटपटी अस्वाभाविक लाग्दैन तर केही कालयता उनका सार्वजनिक अभिव्यक्तिहरू भने उदेकिला बन्दै गएको देखिन्छ ।सम्भ्रान्त कुल र सम्पन्न परिवारमा जन्मिएर उच्च औपचारिक शिक्षा हासिल गर्दै राजनीतिक मैदानमा खारिएका देशको सबभन्दा ठूलो दलको महामन्त्रीमा उमेर छँदै कार्यकारी प्रमुखको जिम्मेवारी सम्हालेर इतिहास बनाउने महत्त्वाकांक्षा पलाउनु अत्यन्त स्वाभाविक हो । सन् १९६०–१९८० दशकतिर कांग्रेसीहरू जोगी हुनलाई राजनीति गर्ने गर्थे । सन् १९९० पछिको अर्थ राजनीतिक खुला बजारमा त तिनका समर्थकहरू पनि आफ्ना प्रश्रयदाता भोगी भए मात्र आफ्नो पनि भविष्य सप्रिने सम्भावना देख्छन् ।आधाउधी जनसंख्या २५ वर्षमुनि रहेको देशमा महामन्त्री गगन त्यसभन्दा दोब्बर उमेर समूहमा प्रवेश गर्न थालेका छन् । जन्मिँदादेखिको नेपालीहरूको औसत आयु भने ७१.३ वर्ष पुगेको छ । औसत हो, कमजोर पारिवारिक पृष्ठभूमि, अपर्याप्त पोषण एवं अस्वस्थकर आनीबानी भएका व्यक्तिहरूमा केही कम होला । अनुवांशिक गुण, आर्थिक सुविधा एवं शारीरिक तथा मानसिक स्वास्थ्यप्रतिको सचेतताले उमेरको ७५ औं खुड्किलो पार गरिसक्दासम्म पनि सक्रिय राख्न सक्छ भन्ने कुराको उदाहरण नेकाका सभापति शेरबहादुर देउवा हुन् ।केही वर्ष अगाडि ‘न्यु इंग्ल्यान्ड जर्नल अफ मेडिसिन’ मा प्रकाशित एक अध्ययनअनुसार जीवनको सबभन्दा उत्पादक उमेर ६० देखि ७० वर्षबीचको अवधि हो । तर व्यावहारिक तवरले भने ४० वर्षसम्मको ऊर्जा र ५० वर्षतिर पाइएको परिपक्वताले गर्दा ५० देखि ६० वर्ष समूहका विचारक, संगठक र प्रचारकहरू सामान्यतया प्रतिस्पर्धात्मक राजनीतिमा अत्यधिक प्रभावी ठहरिन्छन् । परिपक्वताभन्दा उत्साह बढी भएका विश्वेश्वरप्रसाद कोइराला ४४ वर्षको उमेरमा नेपालका प्रथम जननिर्वाचित प्रधानमन्त्री भएका थिए ।संघीय लोकतान्त्रिक गणतन्त्रका पहिला प्रधानमन्त्री पुष्पकमल दाहाल वामपन्थी राजनीतिक गठबन्धनको नेतृत्व गर्दै ५३ वर्षका हुँदा पदभार ग्रहण गरेका थिए तर पर्याप्त प्रौढता उनमा पनि आइसकेको थिएन । उमेर छेकबार होइन, नेकाका वरिष्ठ राजनीतिकर्मीहरूको ज्येष्ठताभन्दा पनि महामन्त्री गगनको महत्त्वाकांक्षालाई सायद उनको आफ्नै उत्ताउलो राजनीतिले असहज बनाइरहेको छ । उनी अब कार्यान्वयनको अव्यावहारिकताबारे कुनै चिन्ता नगरी क्रान्तिकारी कुरा गर्ने र स्थापित व्यवस्थामा आमूल परिवर्तनका लागि भिड्ने युवा भञ्जक (यङ तुर्क) मात्रै होइनन् ।कम्तीमा सन् २०१५ पछि सरकार वा सांकेतिक प्रतिपक्षमध्ये जता रहे पनि महामन्त्री गगन पनि एक दशकदेखि नेपालको सत्ताका अभिन्न हिस्सा रहँदै आएका छन् । तेस्रो मधेश विद्रोहको निर्मम दमनदेखि शासकीय संस्थाहरूको नग्न राजनीतीकरण, चालबाज आफन्तवाद हुँदै हालसम्मका सबै भ्रष्टाचार काण्डमा उनको प्रत्यक्ष सहभागिता नरहेको भए तापनि मौन समर्थन रहने गरेको कुरा जोसुकैले अर्थ्याउन सक्छ । मध्यरातमा गुपचुप सौदाबाजी गरी संसदीय मूल्य, मान्यता र परम्पराविपरीत गठन गरिएको सत्तासीन गठबन्धनको एक मात्र उद्देश्य नेपाली राजनीतिका ‘तीन टाउके’ द्वारा सम्पन्न विभिन्न अनियमितताहरूको ढाकछोप गर्नु रहेको थियो भन्ने कुरा स्पष्ट भइसकेको छ ।बाह्य खेलाडीहरूको गोप्य जानकारीबेगर सायद नक्कली भुटानी शरणार्थी, बाँसबारी, गिरीबन्धु, बालमन्दिर, ओम्नी वा यतीलगायतका विभिन्न काण्डहरूको पर्दाफास हुन सम्भव थिएन । अनुसन्धानलाई सुस्त र क्षीण तुल्याएर कानुनी कारबाही कमजोर बनाउन सायद प्रतिपक्षविहीन सरकारको आवश्यकता तीन वटै प्रमुख दलहरूलाई महसुस भइरहेको थियो । नैतिकता–निरपेक्ष (एमोरल) गठबन्धनमा सामेल रहेको सहयोगी दलका महामन्त्रीले आफ्ना अभिव्यक्तिहरूको अन्तरविरोधलाई सकभर कम गर्ने निरन्तर प्रयत्न गरिरहनुपर्ने हुन्छ ।चामत्कारिक समाधानहालसालै ‘जेन–जी पुस्ता र लोकतान्त्रिक विचार’ विषयक अन्तरक्रिया कार्यक्रममा बोल्दै महामन्त्री गगनले पछिल्लो तीन दशकमा सरकारमा गएका सबै जनप्रतिनिधिहरूको सम्पत्ति छानबिन गर्न पूर्वन्यायाधीशको संयोजकत्वमा शक्तिशाली आयोग गठन गर्ने प्रस्ताव राखेका रहेछन् । छानबिनको दायराभित्र उनी ‘वडाको सत्तादेखि केन्द्रको सत्तासम्म’ रहेका सबै जनप्रतिनिधिलाई ल्याउन चाहन्छन् ।वडा र पालिकाहरूका कुरा एकातिर राख्ने हो भने पनि तीन दशकभन्दा बढी केन्द्रीय सत्तासँग जोडिएका सबै जनप्रतिनिधि एवं तिनका परिवारलाई सम्पत्ति छानबिनको परिधिभित्र ल्याउनासाथ नेपालका अनुसन्धान निकायहरूको शक्ति रोक्नै नसक्ने गरी बढेर जानेछ । प्रस्तावित पूर्वन्यायाधीश पञ्चगव्यले पवित्र पारिएका महामानव हुन नसक्ने होइन तर असीमित शक्तिको दुरुपयोग हुँदैन भन्ने कुनै ग्यारेन्टी छैन । बेलायतका उदारवादी राजनीतिकर्मी लर्ड एक्टनको बहुउद्धृत उक्ति नै छ– पूर्ण शक्तिले पूर्णतया भ्रष्ट बनाउँछ ।संयोजक जस्तोसुकै महामानव भए पनि आधारभूत अनुसन्धान गर्ने व्यक्तिहरू ‘खान’ समुदायकै हुने होलान् । सगोत्रीय, सजातीय, पारिवारिक र सात पुस्तासम्म नाता जोडिएका र स्थायी सत्तासँग सम्बद्ध जनप्रतिनिधिलाई छुने आँट भएका अनुसन्धानकर्ताहरूको जमात विपन्न देशहरूमा उसै पनि ठूलो हुँदैन, झन् त्यसमा प्रलोभनको सम्भावना जोडिएपछि नियतले नियमको खुकुलो प्रयोगलाई बढावा दिन्छ । एकताका ‘ज्याला पूरा लियौं, अब संविधान देऊ’ वा ‘भ्रष्टाचारीलाई किरा परोस्’ जस्ता नारा लिएर सार्वजनिक जीवनमा उत्रिने तोडकहरू (डिस्रप्टर्स) त्यस्तो कुरा गर्न सक्छन् ।गणतन्त्र त के, संसदीय प्रजातन्त्रमा समेत आफ्नो कुनै भविष्य नदेख्ने राष्ट्रिय प्रजातन्त्र पार्टीलाई पनि ‘निर्णायक धक्का’ समाधान आकर्षक लाग्न सक्छ । अवसरवादी गडबडैलहरूको जत्थाजस्तो बन्न पुगेको राष्ट्रिय स्वतन्त्र पार्टी पनि यथास्थितिमा उलटफेर ल्याउने प्रस्तावसँग सहमत हुन सक्लान्, आखिर तिनको राजनीतिक मियो नै ठगी मुद्दामा अल्झिएकाले अस्तव्यस्तताले तिनलाई फाइदा नै हुनेछ । संसदीय प्रणालीमा विश्वास गर्नेले भने सूत्रीय राजनीति (फोर्म्यलेइक पोलिटिक्स) वा चामत्कारिक परिवर्तनको घातक आकर्षणबाट जोगिनुपर्ने हुन्छ ।प्रजातान्त्रिक व्यवस्थामा लेनदेन हुन्छ । एउटा व्यक्ति वा परिवारले निर्वाचित प्रतिनिधि निर्धारण गर्ने ‘राटन बरो’ प्रणाली बेलायतमा अब छैन तर टिकट वितरणदेखि मन्त्रिमण्डलको गठनसम्म विभिन्न स्वार्थ समूहहरू सबैजसो संसदीय प्रणालीमा क्रियाशील रहन्छन् । अमेरिकामा त निहित स्वार्थका लागि राजनीतिक समर्थन जुटाउने (लबिइङ) कर्मलाई कानुनी मान्यता नै प्राप्त छ । दैविक वैधानिकता प्राप्त बादशाह, सैन्य शक्तिका बलमा स्थापित फौजी शासक, एकतन्त्रीय व्यवस्थाका अधिनायक वा वर्णशंकर प्रजातन्त्रका निर्वाचित तानाशाहबाहेक जुनसुकै राज्य सञ्चालन विधिमा लेनदेनको सार्वजनिक छलफल हुनु स्वाभाविक प्रक्रिया हो ।चाल्नीभन्दा बढी छेद भएको भए तापनि भ्रष्टाचारका आरोपहरूबारे छानबिनका स्थापित विधिहरू छन् । सय अपराधी उम्किए पनि एउटा पनि निर्दोष नफसुन् भन्ने मान्यताले गर्दा न्यायिक प्रक्रिया सुस्त हुन्छ । आरोपितलाई कोर्राले हिर्काउने वा अपराधीलाई टुँडिखेलमा झुन्ड्याउने माग आदिम व्यवस्थाका अवशेषहरू ह्न् ु। समस्या के भइदियो भने १३–२८ उमेर समूहका ‘जेन–जी’ भनिने युवाहरू सबै काम अन्तर्जालको गतिमा फत्ते होस् भन्ने चाहन्छन् ।प्रायशः दिमागभन्दा औंला छिटो चलाउने (अ)सामाजिक सञ्जालका अम्मलीहरूमा संयम केही कम हुन्छ । ती छिट्टै तातिन्छन्, फेरि तुरुन्तै सेलाउँछन् । विरोधाभासजस्तो लागे पनि सबभन्दा सुसूचितजस्तो लाग्ने ‘जेन–जी’ निहित स्वार्थ भएकाहरूबाट सबभन्दा सजिलोसँग परिचालित (मनिप्यलेट) गर्न सकिने समूहमा रूपान्तरित भएको छ । चिन्तनभन्दा चित्ताकर्षक राजनीति रुचाउने भएकाले तिनलाई रवि लामिछानेजस्तो टीभी व्यक्तित्व, बालेन्द्र शाहजस्तो र्‍यापर, अन्य विभिन्न टिकटकर, ट्विटे, फेसबुके, रिल र सोर्ट्सजस्ता अन्तर्जालका माध्यमबाट नामदार (सेलेब्रिटिज) बनेका राजनीतिकर्मीहरू बढी मन पर्छन् । राजनीतिकर्मीको काम भने प्रदर्शनप्रिय गतिविधिबाट वाहवाही लुट्नु होइन, न्यायसंगत समाजको परिकल्पनाका लागि जनसमर्थन जुटाउनु हो ।विडम्बना जस्तो देखिन्छ तर अफगानिस्तानको अपवादबाहेक दक्षिण एसियामा सबभन्दा कमप्रति व्यक्ति आय भएको नेपालको खुसी सूचकांक (ह्यापिनेस इन्डेक्स) सबभन्दा बढी छ । त्यसो भए तापनि लाखौं खर्चेर ‘तल्लो बाटो’ रोजेर विदेशिन चाहनेहरूको संख्या घट्न सकेको छैन । औपचारिक ‘गोर्खा भर्ती’ बन्द छ, लडाकाहरू भने रुस र युक्रेन पुगिरहेकै छन् । हालसालै देश फर्केर के गर्ने भन्ने चिन्ताले युद्धरत पश्चिम एसियामै रहिरहन रोज्ने श्रमिकहरूको संख्या उल्लेख्य देखिएको थियो । विपन्न देशको अर्थ राजनीतिका जटिल समस्याहरूलाई चुट्कीमा समाधान गर्न सकिने भए राजा महेन्द्रले आफू मर्नु अगाडि नै नेपाललाई स्वर्ग बनाइसकेका हुन्थे । सामान्यजनका चाहनाहरूलाई देशको धरातलीय यथार्थसँग जोड्ने अलोकप्रिय जिम्मेवारीबेगर प्रजातान्त्रिक संस्कार संस्थागत गर्न सकिँदैन ।जानिफकार हुकुमतविश्व हिन्दु महासंघका ‘नेपाल ऋषि’ जगमान गुरुङ तन्त्र, मन्त्र र जोखाना हेरेर राजा फर्काउने घोषणा गरिरहेका छन् । परम्परागत समाजमा त्यस्तो राजनीतिक विधिको आकर्षण कम भइदिएको भए पथभ्रष्ट मार्क्सवादी–लेनिनवादी खड्गप्रसाद शर्मा ओलीलाई पशुपतिमा सुनको जलहरी चढाउनुपर्ने थिएन र अपभ्रष्ट माओवादी पुष्पकमल दाहाल भैंसी पूजा गर्नुपर्ने अवस्थामा पुग्ने थिएनन् । परम्परावादीहरूमा दैविक चमत्कारप्रति आकर्षण कायम रहेजस्तै केही आधुनिकतावादीहरूमा विज्ञान, प्रविधि एवं व्यवस्थापन विधाको संयोजनबाट चल्ने प्रविशासकीय शासन व्यवस्था (टेक्नक्रैटिक रेजिम) प्रतिको लगाव असाध्यै बलियो हुने रहेछ । तिनले प्रत्यक्ष निर्वाचित कार्यकारी प्रमुखको पैरवी गर्छन् ।कार्यान्वयनको जिम्मेवारी विज्ञलाई दिइनुपर्ने तर्क तेर्स्याउँछन् । जान्ने–सुन्नेलाई मतपत्रको प्रतिस्पर्धामा टिक्न कठिन हुने भएकाले त्यस्ता व्यक्तिलाई सोझै सरकारमा लगिनुपर्ने नमागिएको सल्लाह सम्प्रेषित गर्ने गर्छन् । एक थरी राजनीतिकर्मीहरूलाई पनि त्यस किसिमको प्रस्तावना आकर्षक लाग्न थालेको छ । संसदीय व्यवस्था नरुचाउने साम्यवादीहरूमा नियन्त्रित मतदानमार्फत निर्वाचित राजा बन्ने चाहना रहनु स्वाभाविक हो । नेपालका दक्षिणपन्थीहरूमध्ये वंशजको साटो निर्वाचित राजाका पक्षमा उभिने सबभन्दा नयाँ राजनीतिकर्मी रवि लामिछाने हुन गएका छन् ।विभिन्न समूहहरूबीचको दाबी, प्रतिदाबी, द्वन्द्व र तरल जनमतको दबाबबाट मुक्त विषयविज्ञहरूले सञ्चालन गर्ने अर्थ राजनीतिका लागि अमेरिकाको क्यालिफोर्नियाका एक प्रतिष्ठित इन्जिनियर विलियम हेनरी स्मिथले सन् १९१९ तिर ग्रीक शब्द ‘टेक्ने’ (शिल्प) र ‘क्राटोस’ (शक्ति) मूलबाट आएको ‘टेक्नोक्रैसी’ अर्थात् ‘प्रविशाही’ शासन व्यवस्थाको अवधारणा ल्याएका थिए ।सफल सम्राटहरू पहिलेदेखि नै विज्ञहरू परिचालन गरेर शासन चलाउने गर्थे । मुगल सम्राट अकबरको दरबारका नवरत्नहरूमध्ये अर्थमन्त्री राजा टोडर मल र सैन्य कमान्डर राजा मान सिंह निश्चित रूपले आफ्नो समयका प्रविशासक थिए । प्रविशासकहरूको सुरुङी दृष्टि (टनल भिजन) भने बहुराष्ट्रिय देशका जटिल अर्थ राजनीतिक चुनौतीका लागि उत्तिसाह्रो उपयुक्त नहुने रहेछ । प्रत्यक्ष निर्वाचित कार्यकारी प्रमुखका प्रविशासकहरूसमेत आफ्ना प्रश्रयदाताले मन नपराउने विज्ञ सल्लाह कि त दिन सक्दैनन् वा त्यो स्वीकार गरिँदैन ।समूहगत निर्णय प्रक्रिया ढिलो हुन्छ तर त्यसको स्वामित्व सबैले लिने हुँदा कार्यान्वयनमा इमानदारी देखिने सम्भावना बढी हुन्छ । प्रत्यक्ष निर्वाचित कार्यकारी प्रमुखबाहेक प्रविशाही शासन स्थापित गर्ने एक मात्र उपाय सैनिक सत्ता पलट हो । भ्रष्टाचारविरोधी राजनीतिकर्मी र अभियन्ताहरूले त्यही खोजेका हुन् भने ढुंग्रो लुकाउन छोडेर स्पष्टसँग आफ्नो कुराको स्वामित्व लिन सक्नुपर्छ ।उदाहरणका लागि महामन्त्री गगनले प्रस्ताव गरेका शक्तिशाली सम्पत्ति छानबिन आयोग कसले र कुन संवैधानिक प्रावधानअनुसार गठन गर्ने ? मानिलिऊँ, झन्डै दुईतिहाइ बहुमतको गठबन्धनसहितको सरकारले त्यस्तो आयोग गठन गर्‍यो भने पनि के त्यो काण्डहरूलाई छोप्नका लागि नहोला र ? राजनीतिक आन्दोलनको नैतिक बलमा गठित मल्लिक र रायमाझी आयोगका प्रतिवेदनहरू दराजमा थन्काउन गाह्रो नमान्ने राजनीतिकर्मीहरू संसद् वा सर्वोच्च अदालतले नै बनाउने आयोगलाई अर्को निष्प्रभावी संयन्त्रमा रूपान्तरित गरिदिन सक्छन् ।त्यसपछि के भद्रकाली मुख्यालय गुहार्ने ? त्यो त झन् कतै नपुगिने बन्द गल्ली हो । राजनीतिक मुद्दाहरूको सहज सम्बोधन सम्भव हुँदैन । आफ्नो जीवन नै सन्देश हो भने उच्च नैतिकता भएका राजनीतिकर्मीहरूले मात्र अधीर सामान्यजनलाई संयमित आशावादिताको बाटोमा डोहोर्‍याउन सक्छन् । कमसे कम जनमत पुस्ताका राजनीतिकर्मीहरूमा त्यस्तो परिपक्वता अब देखिनुपर्छ ।"
डेंगी संक्रमण फैलिन नदिन तयारी,"बर्खा लाग्दा नलाग्दै डेंगी संक्रमणको जोखिम फेरि बढेको छ । स्वास्थ्य सेवा विभागअन्तर्गत इपिडिमियोलोजी तथा रोग नियन्त्रण महाशाखा (ईडीसीडी) को १ जनवरीदेखि २४ जुनसम्मको विवरणअनुसार देशभर १ हजार ५ सय ६१ जनामा डेंगी पुष्टि भइसकेको छ ।पछिल्लो २४ घण्टामा पाँच र पछिल्ला सात दिनमा ९१ जनामा संक्रमण देखिएको छ । ७३ जिल्लामा संक्रमण फैलिइसकेको अवस्था गम्भीर संकेत हो । विगत वर्षहरूमा भदौ–असोजमा संक्रमण दर अत्यधिक बढ्ने गरेको अनुभव छ । जसले गर्दा पूर्वतयारीको समय अहिले नै हो किनभने डेंगी फैलिसकेपछि उठाइने कदम धेरैजसो प्रभावहीन हुन्छन् ।डेंगी भाइरस ‘एडिस’ जातको पोथी लामखुट्टेको टोकाइबाट सर्छ । सामान्यतया यो जातको लामखुट्टे सानो आकारको हुन्छ, विशेषगरी बिहान र बेलुकी सूर्यास्त हुनुभन्दा अघि बढी सक्रिय हुन्छ र मानिस वरपर नै रहन रुचाउँछ । मानिस काममा व्यस्त हुने समयमै सक्रिय हुने भएकाले टोकाइको सम्भावना बढी हुन्छ । त्यसैले राति लगाइने झुल मात्र पर्याप्त हुँदैन ।यो लामखुट्टेले जमेको सफा पानीमा प्रजनन गर्छ । मनसुन सुरु भएसँगै पानी जम्ने जोखिम झनै बढ्छ । सार्वजनिक स्थलमा बनेका खाल्डाखुल्डी, फालिएका ड्रम, टायर, बोतल र टुटेका भाँडाकुँडामा पानी जम्दा लामखुट्टे बढ्न सक्ने सम्भावना हुन्छ । घरआँगनका गमला, बोतल, ढकनी र वैकल्पिक रूपमा राखिएको पानीसमेत प्रजननस्थल बन्न सक्छ । सफा पानी मात्र पाउँदा पनि यसले फुल पार्छ र आफ्नो संख्या बढाउँछ ।डेंगी रोकथाम र नियन्त्रण गर्न व्यक्तिगत सतर्कता अत्यावश्यक हुन्छ । झ्यालढोकामा जाली लगाउने, साँझ–बिहान बाहुला भएको लुगा लगाउने र गुणस्तरीय मलम प्रयोग गर्ने उपाय तत्काल अपनाउनुपर्छ । विशेषगरी बालबालिका, वृद्ध, बिरामी वा गर्भवती महिलाको सुरक्षामा ध्यान दिनु अपरिहार्य छ । यस्ता उपायले लामखुट्टेको टोकाइबाट जोगिन सहयोग गर्छ । तर, सबैभन्दा प्रभावकारी रणनीति भनेको यसको वृद्धि चक्रलाई रोक्नु हो ।त्यसका लागि घरआँगन सफा राख्न, पानी जम्न सक्ने खाल्डाखुल्डी हटाउन, घोप्ट्याउन वा लामखुट्टे मार्ने औषधि छर्कनु आवश्यक छ । सरकारको दायित्व पनि उत्तिकै महत्त्वपूर्ण छ । स्थानीय तहले विद्यालय, अस्पताल, पार्क र सार्वजनिक स्थानमा समय–समयमा औषधि छर्ने, लार्भा नष्ट गर्ने र जनचेतनामूलक कार्यक्रम सञ्चालन गर्ने जिम्मेवारी लिनुपर्छ ।सबै तहका सरकारबाट त्यसका लागि आवश्यक बजेट विनियोजन गर्नुपर्छ, उपकरण र मानव संसाधनको व्यवस्थापन गर्नुपर्छ । स्वास्थ्य मन्त्रालयले प्रभावकारी अनुगमन संयन्त्र खडा गरी स्थानीय तहको समन्वय र कार्यान्वयन क्षमतामा बल पुर्‍याउन सक्छ ।परिवारका एक सदस्य संक्रमित भएमा अन्य सदस्यहरू पनि जोखिममा पर्न सक्छन् । डेंगी संक्रमितले उच्च ज्वरो, टाउको, आँखा र जीउ दुखाइको अत्यधिक अनुभव गर्छन् । कतिपय अवस्थामा रक्तस्रावसमेत भई अवस्था जटिल बन्न सक्छ । ‘प्लेटलेट’ घट्ने समस्या हुँदा चिन्ताजनक अवस्था आउन सक्छ । अझ, बालबालिका, गर्भवती, दीर्घरोगीमा संक्रमणको जोखिम अझ गम्भीर हुन सक्छ । यस्ता संवेदनशील समूहको रक्षा गर्न परिवार र समाजले विशेष सतर्कता अपनाउन जरुरी छ ।‘प्लेटलेट’ बढाउन कुन खानेकुरा उपयुक्त हो भन्नेमा भ्रम व्याप्त छन् । चिकित्सकको सल्लाहबिना जथाभावी खानेकुरा सेवन गर्दा स्वास्थ्यमा उल्टो असर पर्न सक्छ । त्यसैले, आधिकारिक सूचना, योग्य चिकित्सकको निर्देशन र वैज्ञानिक प्रमाणमा आधारित जानकारीलाई मात्र स्वीकार गरिनुपर्छ । सरकारले स्वास्थ्य शिक्षा सुदृढ पार्न रेडियो, टेलिभिजन, पत्रपत्रिका र सामाजिक सञ्जालको प्रयोग गरेर स्पष्ट सन्देश सम्प्रेषण गर्नु आवश्यक छ ।डेंगी संक्रमण केवल स्वास्थ्य संकट होइन, सामाजिक–आर्थिक चुनौती पनि हो । संक्रमितको हेरचाह गर्दा कार्यालय वा विद्यालय छुट्ने, परिवारको आय गुम्ने र आर्थिक तनाव सिर्जना हुने अवस्था आउँछ । ग्रामीण क्षेत्रका किसान, सहरका मजदुर तथा साना तथा मझौला व्यवसायीका लागि यो झनै कष्टकर हुन सक्छ ।प्रभावकारी उपचारका लागि अस्पताल पुग्न टाढा हुने, आर्थिक अभावले उपचार गर्न असमर्थ हुने र उपचारपछि आर्थिक दायित्व बढ्ने सम्भावना हुन्छ । अझ, संक्रमण बढ्दा सिटामोलजस्ता सामान्य औषधिदेखि अस्पताल शय्यासम्मको अभाव हुने विगतको अनुभवले पनि पूर्वतयारीको आवश्यकता प्रस्ट पार्दछ ।पूर्वतयारीका लागि नागरिकको सजगता, जनसमुदायको समन्वय र सरकारको जवाफदेहिता अनिवार्य छ । अब ढिलाइ नगरी अभियान थाल्ने बेला आएको छ, किनकि हामी सबै एक–अर्काको सुरक्षाका लागि जिम्मेवार छौं ।"
सत्यनिरूपण आयोगसामु द्वन्द्वपीडितको आवाज,"सशस्त्र द्वन्द्वपश्चात् गरिने विस्तृत शान्ति सम्झौता वा पटके शान्ति सम्झौताहरूको पूर्ण र इमानदार कार्यान्वयनले त्यस्ता मुलुकमा दिगो शान्ति स्थापना हुने र हिंसाको पुनरावृत्ति नहुने कुरा निश्चित गर्दछ ।अमेरिकास्थित क्रोक इन्स्टिच्युट (नोत्रेदाम विश्वविद्यालय) को यससम्बन्धी अध्ययनले ३४ वटा विस्तृत शान्ति सम्झौताहरू र सयौं आंशिक सम्झौताहरूको ५१ वटा सूचकहरूका आधारमा सफलताको मूल्यांकन गर्दा कतिपय देशमा अस्थिरता र हिंसा फर्केको, दण्डहीनता र अपराध बढेको, आर्थिक प्रगति हुन नसकेका उदाहरणहरू देखिएका छन् ।हालै कोलम्बियाको राष्ट्रपति चुनावका एक प्रत्याशीमाथि घातक हमला भएको र हिंसाका घटनाहरू बढ्दै गएको समाचार छापामा आएका छन् । नेपालको सन्दर्भमा विस्तृत शान्ति सम्झौता भएको झन्डै दुई दशक भइसकेको छ र शान्ति प्रक्रियाको एउटा महत्त्वपूर्ण पक्ष संक्रमणकालीन न्याय निरूपणको कार्यसम्पादन हुन बाँकी नै छ ।ठूला हिंसाका घटनाहरू अचेल नभए पनि दण्डहीनता र अपराध बढेको छ र पीडितले न्याय पाएका छैनन् । नेपाल द्वन्द्वपीडितका लागि न्याय हराएको देश बन्दै छ । मुलुकले राजनीतिक दाउपेच र अस्थिरता झेलिरहेको छ । आर्थिक–सामाजिक रूपान्तरणका वाचा त आकाशका फल जस्तै भए, सामान्य आर्थिक विकासले पनि गति लिन सकेको छैन ।विस्तृत शान्ति सम्झौता २०६३ र नेपालको अन्तरिम संविधान २०६३ मा द्वन्द्वकालमा बेपत्ता पारिएका व्यक्तिको छानबिन गर्न र मानवाधिकारको गम्भीर उल्लंघन गर्ने तथा मानवताविरुद्धको अपराधमा संलग्न व्यक्तिहरूका बारेमा सत्य अन्वेषण गर्न र मेलमिलापको वातावरण निर्माण गर्न आयोगहरू गठन गरी संक्रमणकालीन न्याय सम्पादन गरिने उल्लेख थियो । माओवादीसँगको शान्ति प्रक्रियासँग सम्बन्धित दुई मुख्य कामहरू संविधानसभाबाट संविधान निर्माण र हतियार तथा सैन्य व्यवस्थापनका कार्य सम्पन्न भइसके पनि संक्रमणकालीन न्यायका कामहरू सशस्त्र द्वन्द्व सकिएको झन्डै २० वर्षपश्चात् पनि अधुरै छ ।२०७१ सालमा बेपत्ता पारिएका व्यक्तिको छानबिन, सत्यनिरूपण तथा मेलमिलाप आयोग ऐन जारी भएर यससम्बन्धी दुई पटक आयोगहरू गठन भई काम गरेको भए पनि सर्वोच्च अदालतले दिएको निर्देशनबमोजिम कानुन संशोधनमा ढिलाइ हुँदा द्वन्द्वपीडितका करिब ६४ हजार उजुरी र केही तथ्यांक संकलनबाहेक संक्रमणकालीन न्याय निरूपणको कार्य हुन सकेको छैन । द्वन्द्वपीडित र सरोकारवालाहरू न्याय पाउनबाट वञ्चित हुनेछन् । निराश भएर आन्दोलनको थालनी गरी सरकारको चासो जगाउनुपरेको छ ।विद्यमान अवस्थासर्वोच्च अदालतले संक्रमणकालीन न्यायसम्बन्धी ऐन संविधानसँग बाझिएको र नेपालको मानवअधिकारसम्बन्धी प्रतिबद्धताहरूको उल्लंघन गरेको ठहर गर्दै कानुनमा संशोधन गर्न निर्देश गरेपश्चात् पनि झन्डै एक दशकको समय राजनीतिक खिचातानी र निकासको श्रेय कसले लिने भन्ने विवादमै सकियो । यद्यपि तीन प्रमुख दलहरूका शीर्ष तहबीच कानुन संशोधन गर्न सहमति भएको थियो ।अन्ततोगत्वा २०८१ भदौ १३ मा ऐनमा तेस्रो संशोधन भयो र यो संशोधनले मुख्यतः मानवअधिकारको गम्भीर उल्लंघनका विषयको व्याख्या, विशेष अदालतको व्यवस्था, उजुरी दिन नपाएका पीडितले तीन महिनाभित्र उजुरी दिन पाउने थप म्यादको व्यवस्था, परिपूरणको अधिकार र मानवअधिकारको गम्भीर उल्लंघन गर्ने व्यक्तिलाई क्षमादान हुन नसक्ने व्यवस्था गर्‍यो । कतिपयले ऐनको संशोधन पर्याप्त नरहेको टिप्पणी गरे पनि सामान्यतया ऐन संशोधनको स्वागत भएको थियो ।वर्तमान सरकारले यो कार्यको श्रेय पनि पायो । तर संक्रमणकालीन न्यायसम्बन्धी आयोगहरूका पदाधिकारीहरूको नियुक्तिमा ढिलाइ गरियो । नियुक्ति गर्न सिफारिस गर्ने समितिले आफ्नो कार्यकालमा सिफारिस गर्न सकेन । समितिले राजनीतिक हस्तक्षेप झेल्न सकेन र पदावधी सकियो ।सिफारिससम्बन्धी कानूनी व्यवस्था साँघुरो छ, द्वन्द्वपीडितका दुखेसो सुन्ने र सत्य अन्वेषण गरी मेलमिलाप गराउन सक्ने, पीडित र पीडकलाई एउटै च्याम्वरमा ल्याई मानवीय संवेदनशीलताका साथ संवाद गर्न सक्ने क्षमतावानहरू पहिचान गरी आयोगका पदाधिकारीमा नियुक्ति गर्नुपर्ने आवाजहरू सुनियो । खासगरी सिफारिस समितिले कोठामा बसेर प्राविधिक मूल्यांकन गर्ने विधि त्यागेर द्वन्द्वपीडित र खास सरोकारवालाहरूसँग संवाद गरी पदाधिकारीहरूको सिफारिस गर्नुपर्ने माग देखियो तर सिफारिस समितिले सिफारिस गर्न सकेन ।केही महिना अन्यौल रह्रयो। फेरि राजनीतिक सहमति भयो र उनै व्यक्तिहरू प्रायः समेटिएको अर्को सिफारिस समिति बन्यो । यस समितिले तथाकथित राजनीतिक सहमति र प्राविधिक मुल्यांकनको आधारमा आयोगका पदाधिकारीहरूको नाम सिफारिस गर्‍यो। दुईवटै आयोगहरू २०८२ साल वैशाख ३१ मा गठन भए । यी आयोगहरूले पदाधिकारी नियुक्तिपश्चात् तत्कालै द्वन्द्वपीडितहरूलाई यसअघि उजुरी नदिएको भए उजुरीको ढाँचा तोकी उजुरी दिन आह्वान गर्‍यो । द्वन्द्वपीडितका प्रतिनिधिहरूको समग्र नियुक्ति प्रक्रियाप्रति जबर्जस्त विरोध हुँदाहुँदै पनि यी आयोगका पदाधिकारीहरूले तिनीहरूलाई भेट्ने जमर्को गरेका छैनन् ।आयोगहरूमा नियुक्तिका लागि पुनः थालिएको सिफारिस प्रक्रियाप्रति मानवअधिकारवादी संस्थाहरू र द्वन्द्वपीडितका प्रतिनिधि संस्थाहरूले कडा विरोध र असहमति प्रकट गरे पनि सिफारिस समितिले उम्मेदवारहरूको छोटो सूची प्रकाशन गर्‍यो । त्यसप्रति यी संस्थाहरूले विज्ञप्तिद्वारा असहमति जनाए । न त सरकारले र न सिफारिस समितिले यी प्रतिनिधि संस्थाहरूसँग संवाद गर्‍यो । उनीहरूको गुनासो सम्बोधन गर्न आवश्यक ठानेनन् ।पीडितका प्रतिनिधिहरूप्रति उल्टो लाञ्छनाहरू लगाइए र आयोगहरू गठन भए । २१ जेठ २०८२ मा संक्रमणकालीन न्यायको क्षेत्रमा क्रियाशील २४ वटा मानवअधिकारवादी संस्थाहरूले विज्ञप्तिमार्फत पीडितको विश्वास तथा वैधता गुमाएको प्रक्रियाबाट संक्रमणकालीन न्यायले निकास पाउन सक्तैन भन्ने ठहर सार्वजनिक गरे । नागरिकको पहलमा नागरिक सत्य आयोग गठन गर्ने कुरा ल्याए । द्वन्द्वपीडितहरूले दुवै आयोगलाई बहिष्कार गर्दै आएका छन् । काठमाडौंबाहिर समेत आयोगहरूलाई बहिष्कार गर्ने अभियान चलाएका छन् ।सम्भावित परिदृश्यहरूद्वन्द्वपीडितहरू र मानवअधिकारवादीहरूको वर्तमान विरोध र बहिष्कार जारी रहेमा सरकारद्वारा गठित आयोगहरूले लक्षित कार्यसम्पादन गर्न सक्ने सम्भावना न्यून देखिन्छ । बिरामी नै नहेर्ने चिकित्सकले पारिश्रमिक मात्र लिने र प्रशासकीय सचिवालयका यन्त्रवत् कार्यहरू गरेर सन्तोष मान्ने जस्तो हविगत आयोगका पदाधिकारीहरूको हुने जोखिम देखिन्छ ।अत्यन्त निराशाजनक परिस्थितिमा आयोगहरूले समय गुजार्ने, यथास्थितिको प्रतिवेदन बुझाउने तर संक्रमणकालीन न्यायको मुद्दा लथालिङ्ग पर्ने सम्भावना देखिन्छ । केही राजनीतिक दल र सरोकारवालाहरूले अप्रकट रूपमा चाहेजस्तो कमजोर आयोगहरूमाथि हस्तक्षेप गरी गम्भीर मानवअधिकारका घटना लुकाउन दबदबा सिर्जना गर्दैमा त्यस्ता उल्लंघनका घटनाहरू दब्ने छैनन् । राष्ट्रिय तथा अन्तर्राष्ट्रिय मानवअधिकारवादीहरू र पीडितहरूको आवाज सम्बोधन गर्न झनै जटिल हुँदै जानेछ । मुलुक फेरि पनि अस्थिरताको भुमरीमा फस्ने सम्भावना प्रबल छ ।अर्कोतर्फ नागरिक सत्य आयोगले समानान्तर रूपमा जति नै सार्वजनिक सुनुवाइ गर्ने र मानवीय संवेदनशीलताका साथ पीडितको आवाज सुन्ने प्रयास गरे पनि यो आधिकारिक प्रयास हुने छैन । यस्तो कार्यले राज्य संयन्त्रले गर्नुपर्ने बाध्यकारी कर्तव्यलाई जगाउन सक्ने छैन । फेरि पनि संक्रमणकालीन न्याय, सत्यनिरूपण, मेलमिलाप र परिपूरणका कार्यहरू अधुरा नै रहनेछन् ।यो प्रयासले आधिकारिक आयोगहरूलाई झनै कमजोर बनाउनेछ र तिनले प्राविधिक प्रकृतिको प्रतिवेदन बुझाउन सजिलो मान्ने छन् । यस्तो प्रतिवेदनले राज्यनियन्त्रित आलेखहरू र रीत पुर्‍याउने कुराहरू मात्र समेट्नेछन् । पीडितहरूको घाउ पुरिने र समयमै परिपूरण पाउने सम्भावना झनै पछाडि धकेलिने जोखिम प्रबल छ । दुवै पक्षबाट हुने यस्तो समानान्तर कार्यहरूले संक्रमणकालीन न्याय निरूपण हुन त दिने छैन नै, द्वन्द्व र अस्थिरता पनि निम्त्याउनेछ ।सम्भावित परिदृश्यमा एउटा झिनो सम्भावना संक्रमणकालीन न्याय निरूपणप्रति सबै पक्षको चासो बढ्ने र अहिलेका समस्याहरूको निदान खोजी उपयुक्त समाधान निस्किने पनि हुन सक्छ । खासगरी द्वन्द्वपीडित, मानवअधिकारकर्मीहरू, अन्तर्राष्ट्रिय सरोकारवालाहरू, राजनीतिक दलहरू र द्वन्द्वका सरोकारवाला पक्षहरू सबैले बेपत्ताको पहिचान, द्वन्द्वका घटनाहरूको छानबिन, पीडित तथा पीडकका पक्षबीच संवाद, सत्यनिरूपण, संस्मरणको सही लेखांकन र समाजमा मेलमिलाप शान्ति प्रक्रियाका अनिवार्य अवयव हुन् । यी बिर्साउन, बिर्सिन सकिने कुरा होइनन् ।सबै द्वन्द्वपीडितलाई न्याय गरेर सोको अनुभूति गराउन पनि उत्तिकै आवश्यक छ । सम्मानजनक जीवनयापनका लागि उपयुक्त भरणपोषणका उपाय खोजिनु जरुरी छ । आयोगहरूले देखाउनका लागि मात्र केही मुद्दाहरू केलाउने वा संवाद गर्ने प्रयासले पुग्दैन, प्राविधिक प्रतिवेदनले निकास हुँदैन, नागरिक आवाजको सम्बोधन गर्न जरुरी छ ।राजनीतिक हस्तक्षेप वा छोटो सजिलो बाटोको खोजीले झनै अस्थिरता बढाउँछ भन्ने बोध गर्नुपर्ने अवस्था पनि आउन सक्छ । यसो भएमा अहिले अगाडि बढेको प्रक्रियालाई गम्भीरतापूर्वक पुनर्विचार गरी पीडितको आवाज सुनी तद्अनुसार निकास निकाल्न आधिकारिक प्रयास हुन सक्छ । सही मानेमा संक्रमणकालीन न्यायको निरूपण हुन सक्छ वा आधिकारिक आयोगहरू तथा नागरिक सुनुवाइका प्रयासहरूबीच संवाद गरी सहकार्य गर्ने बीचको बाटो पनि निस्कन सक्छ ।पूर्वसर्त र सुझावप्रायः सरोकारवालालाई स्वीकार्य हुन र पीडितको पीडाबोध गरी उपयुक्त न्याय निरूपण हुन, पीडकलाई ग्लानि भई आइन्दा यस्ता घटना नदोहोरिने प्रत्याभूति गर्न, गम्भीर मानवअधिकार उल्लंघनकर्ताहरूले उपयुक्त सजाय पाउन र पीडितले मेलमिलाप मात्र होइन, सम्मानका साथ परिपूरणलाई अधिकारका रूपमा पाउन, सरकार, आयोगहरू, राजनीतिक दलहरू तथा मानवअधिकारकर्मीहरूले केही सर्तहरू मान्न र सार्वजनिक रूपमा केही वाचाहरू गर्न आवश्यक छ ।राजनीतिक दलहरूले आइन्दा हस्तक्षेप नगर्ने, क्षणिक राजनीतिक शक्ति सञ्चयका लागि संक्रमणकालीन न्यायका आधारभूत मान्यता र संरचनाहरूसँग खेलबाड नगर्ने, न्याय निरूपणको कार्यलाई प्रभावित नगर्ने संकल्प सार्वजनिक र व्यवहारजन्य रूपमा गर्नुपर्छ । यद्यपि साधन स्रोतको जोहो गर्न र संवाद चलाउन सहयोग गर्न तत्परता देखाउन पनि पर्दछ ।आधिकारिक आयोगका पदाधिकारीहरूले इमानदारितापूर्वक आत्ममूल्यांकन गरी पीडितसमक्ष न्याय पुर्‍याउने कार्यको गाम्भीर्यता बुझी र आफूलाई प्रक्रियाको कर्मचारी प्रवृत्तिको अंग नबुझी न्याय दिन सक्ने–नसक्ने, मानवीय मर्यादा र पीडित पक्षको संवेदनशीलताप्रति सचेतनाका साथ संवाद गर्न सक्ने आफ्नो क्षमताको पहिचान गर्नुपर्दछ । यो कार्य गर्न सकिँदैन जस्तो लाग्छ, स्वतन्त्र हुन सकिँदैन जस्तो लाग्छ भने राजीनामा गरी ठाउँ खाली गर्नुपर्दछ ।सकिन्छ जस्तो लाग्छ र स्वतन्त्र रहने आत्मविश्वास छ भने हतार नगरी आवश्यक सीप, दक्षता, र विज्ञता हासिल गर्नुपर्दछ । अरू सबै प्राविधिक कार्य रोकी तत्काल पीडित पक्ष र अधिकारकर्मीका प्रतिनिधिहरूसँग प्रत्यक्ष/परोक्ष संवाद थाल्नुपर्दछ । पीडितको सेवा गर्न आफूहरूले जिम्मेवारी लिएको कुराप्रति समर्पित हुनुपर्दछ, चिकित्सकले बिरामीको सेवा गर्ने प्रण लिएझैं ।सरकारले अहस्तक्षेपकारी नीति लिनुका साथै पीडित र मानवअधिकारकर्मीहरूको आवाज सम्बोधन गर्न आवश्यक परे ऐनमा संशोधन गर्न, आयोगहरूको पुनर्गठन गर्न, सिफारिसका आधारहरूलाई फराकिलो पार्न तथा हरतरहले साधनस्रोत उपलब्ध गराउन तत्परता देखाउनुपर्दछ । पारदर्शी र जिम्मेवारीपूर्वक पीडितका संगठनहरूसँग संवादको थालनी गर्न गराउन अग्रसरता लिनुपर्दछ ।पीडित पक्षका प्रतिनिधि संस्थाहरू र मानवअधिकारकर्मीहरूले पनि हाइब्रिड मोडलबाट भए पनि संक्रमणकालीन न्यायका लागि अहिले गरिएका आधिकारिक प्रयासहरूलाई आत्मसात् गर्नुपर्दछ र सहयोगी भावनाका साथ यथासम्भव छिटो न्याय निरूपण हुने वातावरण बनाउन सहयोग गर्नुपर्दछ । संवादद्वारा निकास निकाल्ने प्रयास गर्नुपर्दछ । खबरदारी गर्नु र न्यायका लागि दबाब दिनु उपयुक्त छ तर सधैंका लागि बहिष्कार गर्नु उपयुक्त निकास होइन, हेक्का राख्नुपर्दछ ।छिटो निकासले पीडितलाई न्याय र परिपूरण पाउने निश्चितता चाँडै हुन्छ । स्थानीयस्तरमा नागरिकको तहमा संवाद र सत्यनिरूपण, संस्मरणहरूको अभिलेखीकरण तथा स्वतन्त्र न्याय निरूपणको प्रत्याभूतिका लागि परोक्ष र प्रत्यक्ष संवाद गर्ने थलोको खोजी गर्नुपर्दछ । द्वन्द्वका सबै सरोकारवाला र पीडितहरू नजिक आई, संवाद गरी साझा, एकल वा मिश्रित हाइब्रिड प्रक्रिया स्विकारेर अगाडि बढेमा आउने दुई–तीन वर्षभित्रमा संक्रमणकालीन न्यायको सही निरूपण हुने सम्भावना जिउँदै छ ।– मल्लिक नेपाल शान्ति प्रतिष्ठानका अध्यक्ष हुन् ।"
उद्घाटनमा अल्झिएको विकास,"कानुन फेरियो, नीति–नियम फेरियो तर हाम्रो सोच फेरिएन । काम गर्ने शैली उस्तै छ । प्रवृत्ति जस्ताको तस्तै छ । अहिले पनि हामी सडक निर्माण गर्न, पुलपुलेसा बनाउन असारे झरी नै पर्खेर बस्छौं । असारको दर्कने झरीमा बाटो पिच गर्ने काम हाम्रा लागि अनौठो बन्नुपर्ने हो ।सबैको मन र मस्तिष्कमा नकारात्मक असर पर्नुपर्ने थियो तर यसो हुनै सकेन । असोज महिनामा उद्घाटनका रिबन काटिएका विकास निर्माणका कामले समेत काम सम्पन्न गर्न असार कुरेर बसेको देखिन्छ । यो त विडम्बना सिवाय केही हुँदै होइन ?विकास निर्माणका कामले आमनागरिकको जीवनमा प्रत्यक्ष रूपमा फाइदा दिन सक्नुपर्छ । दैनिकीलाई सहज बनाउन सक्नुपर्छ । हामीमा अझै पनि यो सोच आउन सकेको छैन । न उच्च राजनीतिक संस्कारयुक्त नेता बन्न सकियो, न त कुशल निर्माण व्यवसायी । दलगत स्वार्थको भूलभुलैयामा आफ्नो दलको सरकार भएका बेला विकास निर्माणका कामको उद्घाटन गराउन हतारिन्छौं ।आफ्नो दलको भीआईपी लगेर उद्घाटन गरेपछि विकास सम्पन्न भएजस्तो गरी मिडियाबाजी गर्छौं । मञ्च सजावट, ब्यानर, तुल, प्रचार–प्रसारलगायतका आडम्बरी काममा फजुल खर्च गरेर पैसाको सत्यनाश गर्छौं । उद्घाटनपछि त्यो काम सुरु भयो कि भएन ? के कामको उद्घाटन भएको थियो, त्यसको समेत हेक्का राख्दैनौं ।पुँजीगत खर्चको ठूलो हिस्सा ओगटेको सडक निर्माण कार्यलाई असारको झरी कुरेर बस्छौं । झरी पर्न थालेपछि बल्ल सुरु गर्छौं बाटो खन्न । उद्घाटन गरेर अल्झिएका धेरै काम असारको पानीसँगै पुँजीगत बजेटको ठूलो हिस्सा बगाउने गरेका छौं ।असारे झरीमा पिच गरेको सडकमा एक महिनापछिको साउने झरीले निकै ठूला खाडल बनाउँछ भने यसको दोष झरीको होइन, हाम्रो हो । हाम्रो विकास पद्धतिको हो । बजेट खर्च गर्ने बहानामा नकारात्मक नतिजा प्राप्त गर्ने हाम्रो कार्य संस्कृतिको हो । नागरिकको साझा ‘पर्स’ का रूपमा रहेको बजेटलाई बेवास्ता गर्ने, माया नगर्ने हाम्रो बानी छ । चाहे सानो होस् वा ठूलो– हतारमा गरिएका विकास निर्माणका कामको गुणस्तर कमजोर हुन्छ भने अर्कोतिर कतिपय कार्यक्रम बजेटको उपलब्धि उद्घाटन, चियापन र समापन मात्र हुने गर्छ ।अझै पनि हामीले हाम्रा विकास योजनालाई असार मसान्तसँग जोड्ने बानी छ । कुनै पनि योजना स्वीकृत भइसकेपछि योजना सम्पन्न हुने सुनिश्चितता हुनुपर्छ । योजनाका लागि विनियोजित रकम फ्रिज हुने अभ्यास अन्त्य हुन जरुरी छ ।यसो गर्न सकेमा गुणस्तररहीन काम गरेर वा अन्य कुनै जालसाजीपूर्वक रकम भुक्तानी लिने–दिने काम बन्द हुन्छ । विकासका नाममा सबै काम अहिलेझैँ असार कुरेर गर्दा यस्तो विकासले स्थानीयलाई सुविधा कम र सास्ती धेरै भएको छ । असारे झरीमा बजेट सक्ने चटारोले गर्दा बजेट दुरुपयोगले निरन्तरता पाएको छ । बजेट खर्चले लक्षित उपलब्धि हासिल गर्न सकेको छैन ।जुनसुकै विकासले नागरिकको जीवनस्तरमा सुधार र मनमा शान्ति ल्याउन सक्नुपर्छ । विकास निर्माणका बेथितिलाई रोक्न भन्दै जेठ १५ मा बजेट ल्याइए पनि विकास निर्माणका काम आर्थिक वर्षको सुरुमा नगर्ने, माघ/फागुनमा मात्र निर्माण कार्यको प्रक्रिया थाल्ने अनि आर्थिक वर्षको अन्तिम महिनामा नै हतार–हतार गरेर कार्य सम्पन्न गर्ने प्रवृत्तिले विकासमा विनाशलाई निरन्तरता दिइरहेको छ ।कुनै पनि काम गर्दा हाम्रो नेतृत्व वर्गले पहिलो प्राथमिकतामा उद्घाटनलाई मात्र पार्ने, निर्माण व्यवसायीले कम खर्चमा गुणस्तरहीन काम गरेर उच्च मुनाफा लिन खुसी हुने अनि कर्मचारीमा समेत उच्च नैतिक आचरण कम हुनुले विकासले गुणस्तरीयता हासिल गर्न सकेन ।विकास निर्माणको कामले दिगो विकासलाई पछ्याउनुपर्छ । दिगो विकासका लागि कृषि र पर्यटनलाई ध्यान दिन सक्नुपर्छ । यसका लागि पर्याप्त बजेट हुनुपर्छ । कृषिमा दिइने अनुदान वास्तविक किसानले पाउनुपर्छ । अहिलेजस्तो कृषिको अनुदानसमेत टाठाबाठा र पहुँच भएका गैरकृषकले पाउनु हुन्न । यो बेथितिविरुद्ध हामी सबै एक भएर लाग्नु जरुरी छ । स्थानीय विकासमा जनप्रतिनिधिको विशेष भूमिका रहन्छ । अहिले हरेक स्थानीय तहले त्यहाँको कृषि र पर्यटन क्षेत्रको विकासमैत्री कार्यक्रम सञ्चालन गर्नुपर्छ । कृषकका साझा समस्या समाधान गरी कृषिमा आधुनिकीकरण गर्नु सरोकारवाला स्थानीय तहले जिम्मा लिन सक्नुपर्छ ।किसानले मल र कीटनाशक औषधिको अभाव खेपिरहँदा स्थानीय तहको प्राथमिकता गाडी किन्ने र जनप्रतिनिधिको प्राथमिकता विदेश भ्रमणमा पर्नु भएन । सम्भावना बोकेका पर्यटकीय गाउँ ओझेलमा नपारी स्थानीय निकायका हरेक क्रियाकलाप पर्यटनमैत्री बनाउनुपर्छ । अहिलेजस्तो एकातिर दानाको अभावमा कुखुरा र माछा मरिरहँदा अर्कातिर खोला नभएको ठाउँमा पुल बनाएर जात्रा गर्नु भएन ।पुँजीगत बजेट खर्चको उचित व्यवस्थापनका लागि असारे विकासको मोडललाई हटाउँदै र घटाउँदै लैजानु जरुरी छ । पानी पर्न थालेपछि धेरै ठाउँमा पहिरो जाने र पहिरोमा परेर मानिसको ज्यान जानुको कारण असारे विकासकै असर हो ।किसानले भोग्नुपरेको सास्ती, प्राकृतिक सुन्दरताले भरिएको देशमा पर्यटकको अभाव, युवामा देखिएको निराशा असारे विकास नै हो । व्यापक रूपमा अनुसन्धान, सोधखोज नगरी गरिएको कामले क्षति पुर्‍याउँछ भन्ने कुरा अब सबैले बुझ्न जरुरी छ । तीन वटै तहका सरकारले असारे विकासको उचित व्यवस्थापन गर्दै दिगो विकासमा जोड दिनुपर्छ । कृषि र पर्यटनलाई उचित तरिकाले व्यवस्थापन र विकास गर्नु जरुरी छ ।दलीय स्वार्थभन्दा माथि उठेर विकास निर्माणका काममा जुटौं । जनसमुदायमा पपुलर हुनका लागि उपलब्धिविहीन कार्यक्रमको उद्घाटन गर्दै नहिँडौं । जुनसुकै विकास निर्माणका कार्यक्रम सञ्चालन गर्दा त्यसको समग्र पक्षको विस्तृत अध्ययन, विश्लेषण गरेर मात्र गरौं ।विकास बहुआयामिक विषय हो । यसको उचित व्यवस्थापनका लागि सबै पक्षमा सुधारको खाँचो छ । निष्ठावान नेतृत्व, कुशल निर्माण व्यवसायी, उच्च नैतिक आचरणयुक्त कर्मचारी र सचेत नागरिक सबै एकजुट बनी विकास निर्माणका काममा जुट्न अब ढिला नगरौं । अझ पनि ढिला गरे झन् पछुताउनुपर्ला ।"
राजुकाजी र अरुणालाई एससीएसएमएफ स्पोर्ट्स अवार्ड,"काठमाडौँ — नेपाली राष्ट्रिय फुटबल टोलीका पूर्वकप्तान राजुकाजी शाक्य र नेपाली राष्ट्रिय महिला भलिबल टोलीकी वर्तमान कप्तान अरुणा शाहीलाई यस वर्षको एससीएसएमएफ स्पोटर््स अवार्डबाट सम्मानित गरिएको छ ।शरदचन्द्र शाह मेमोरियल फाउन्डेसन (एससीएसएमएफ) ले शुक्रबार पुरानो र नयाँ पुस्ताको सम्मानको रुपमा राजुकाजी र अरुणालाई नगदसहित सम्मान गरेको हो ।फाउन्डेसनकी अध्यक्ष रेणु शाहले अवार्डसहित उनीहरूलाई जनही २ लाख ५० हजार गरेकी थिइन् ।फाउण्डेसनले गत वर्षदेखि नेपाली खेलकुदमा योगदान पुर्‍याएका एक पुराना र एक नयाँ खेलाडीलाई उक्त अवार्ड प्रदान गर्दै आएको छ । पहिलो वर्ष कीर्तिमानी म्याराथन धावक वैकुण्ठ मानन्धर र करातेकी एरिका गुरुङ सम्मानित भएका थिए ।राजुकाजीले खेलाडी, कप्तान र प्रशिक्षकका रूपमा दक्षिण एसियाली खेलकुद (साग) फुटबलको स्वर्ण पदक जितेका छन् । उनले यसबाट आफूलाई राष्ट्रका लागि अझै केही गर्नुपर्ने प्रेरणा मिलेको बताएका छन् ।नेपाली महिला भलिबलले अरुणाको कप्तानीमा ठूलो सफलता पाएको छ । उनको कप्तानीमा नेपालले एभीसी एसियन वुमन्स सेन्ट्रल जोन भलिबलमा उपाधि जितेको थियो । १३औं सागमा नेपालले उनकै कप्तानीमा रजत पदक जितेको थियो । अरुणाले यस किसिमको सम्मानले युवा पुस्ताका खेलाडीलाई खेलकुदमा लाग्न थप प्रेरणा मिल्ने बताइन् ।"
चेसका विजेता खेलाडी पुरस्कृत,"काठमाडौँ — मंगलादेवी सिंह स्मृति दोस्रो ओपन फिडे रेटिङ चेस प्रतियोगिताका विजेता खेलाडीलाई शुक्रबार पुरस्कृत गरिएको छ ।काठमाडौं महानगरपालिका–२७ को आयोजनामा अन्नपूर्ण माध्यमिक विद्यालयमा भएको प्रतियोगितामा पुरुषोत्तम सिलवालले उपाधि जितेका थिए । उनले उत्कृष्ट प्रदर्शन गर्दै ८.५ अंकसहित २५ हजार रुपैयाँ पुरस्कार जिते । उनले ९ खेलमध्ये ८ जित र १ बराबरी गरेका थिए ।क्षितिज भण्डारीले ८ अंकसहित दोस्रो भए भने प्रकाशचन्द्र नेपालले ७ अंकसहित तेस्रो भए । उनीहरूले क्रमशः २० हजार र १५ हजार प्राप्त गरे । धिरेन राईले ७ अंक, सुरोज महर्जनले ७ अंक र शैलेन्द्र न्यौपाने साढे ६ अंक पाए । उनी चौथोदेखि छैटौं स्थानमा रहे । उनीहरू जनही ५ हजार पाए । जनार्दन श्रेष्ठ, कमल श्रेष्ठ, राजन सुवेदी, आशिष फुयाल क्रमशः सातौं, आठौं, नवौं र दसौं स्थान रहेर ४–४ हजार पाए ।महिलातर्फ रिया श्रेष्ठ विजेता भइन् । उनले १० हजार जितिन् । शान्ति धिमाल दोस्रो र यजश्वी श्रेष्ठ तेस्रा भए । उनीहरूले क्रमशः ७ हजार ५ सय र ५ हजार पाए ।५५ वर्षमाथि भेट्रानतर्फ सीएम नवीन तण्डुकार विजयी भए । आफ्नो रेटिङतर्फ हार्दिक पन्त, प्रेम खड्का र सन्देश श्रेष्ठ उत्कृष्ट भए भने अनरेटेडमा साँखुका पूर्णनारायण अवाले, १२ वर्षमुनि अर्णव अर्याल, १० वर्षमुनि अग्रता आचार्य र अनुशासित खेलाडीमा कुमार महर्जनले पुरस्कार पाए ।प्रतियोगितामा नयाँ खेलाडीले अनुभवी खेलाडीसँग प्रतिस्पर्धा गर्ने अवसर पाएको थियो । विजेतालाई मंगलादेवी फाउन्डेसनका अध्यक्ष सिर्जना सिंह, काठमाडौं महानगरपालिका–२७ का वडा अध्यक्ष योगेशकुमार खड्गी र अतिथि अन्नपूर्ण माध्यामिक विद्यालयका प्राचार्य चन्द्रप्रकाश राजभण्डारीलगायत पुरस्कार प्रदान गरे ।"
नेपाल प्रिक्वाटरफाइनलमा,"काठमाडौँ — नेपाल २९ औं एसियाली युथ टेबलटेनिस च्याम्पियनसिपको यु–१९ ब्वाइज टिम इभेन्टमा प्रिक्वाटरफाइनलमा प्रवेश गरेको छ ।उज्वेकिस्तानको तास्केन्दमा जारी प्रतियोगिताको ग्रुप १ को खेलमा नेपालले साउदी अरबियालाई ३–१ ले पराजित गर्दै प्रिक्वाटरफाइनलमा पुग्न सफल भयो । ३ अंक बटुलेको नेपाल समूह उपविजेता हुँदै प्रिक्वाटरफाइनलमा पुगेको टोली प्रमुख ज्याकी महर्जनले जनाएका छन् ।नेपालबाट पुरुषमा प्रवेश बस्नेत, हिमाल विष्ट र गनञ्जय दाहाल सहभागी छन् । नेपालको समूहमा भारत र साउदी अरबिया छन् । नेपाल र साउदीलाई हराएको भारत समूह विजेता बन्दै प्रिक्वाटरफाइनलमा पुग्यो ।"
रियल र अल-हिलाल अन्तिम १६ मा,काठमाडौँ — रियल म्याड्रिडले शुक्रबार साल्सबर्गलाई ३–० ले पराजित गर्दै क्लब वर्ल्डकप २०२५ को अन्तिम १६ को यात्रा तय गरेको छ । यस्तै साउदी अरेबियाको अल–हिलाल पनि नकआउट चरणमा पुगेको छ । रियलको जितका नायक भिनिसियस जुनियर रहे ।उनले एक गोल गरे र अर्को एक गोलमा अवसर पनि सिर्जना गरे । यो नतिजापछि रियल समूह ‘एच’ को शीर्ष स्थानमा रह्यो । उसको तीन खेलाट सात अंक भएको छ । अर्को खेलमा अल–हिलालले पाचुकालाई २–० ले हरायो । उसको पाँच अंक भएको छ।यो नतिजापछि साल्सबर्ग चार अंकमै सीमित रहेर प्रतियोगिताबाट बाहिरिएको छ । अब रियलले युभेन्ट्सको सामना गर्नेछ भने म्यानचेस्टर सिटीको प्रतिद्वन्द्वी अल–हिलाल हुनेछ ।
युभेन्ट्समाथि सिटीको प्रभावशाली जित,"काठमाडौँ — पेप ग्वार्डिओलाको म्यानचेस्टर सिटीले क्लब वर्ल्डकप २०२५ मा शुक्रबार युभेन्ट्समाथि ५–२ को प्रभावशाली जित निकालेको छ । यो जितपछि सिटीले समूह ‘जी’ को शीर्ष स्थान पनि हात पारेको छ ।सिटी र युभेन्ट्स दुवै यसअघि नै नकआउट चरण भने पुगिसकेका हुन् ।यसअघि नै चुनौती समाप्त भइसकका दुई टिमबीचको खेलमा भने अल एइनले वायडाड क्यासाब्लान्कालाई २–१ ले हरायो । सिटी भने प्रतियोगिताको लिग चरणका तीनै खेल जित्ने अहिलेसम्मको एक मात्र टिम पनि बनेको छ । उसको तीन खेलबाट नौ अंक भएको छ ।युभेन्ट्स भने छ अंकमै सीमित रह्यो । सिटीका लागि जेरेमी डोकु, इर्लिङ हालान्ड, फिल फोडेन र साभिओले गोल गरे । एउटा अर्को गोल आत्मघाती रह्यो । यस्तै युभेन्ट्सका तर्फबाट टेउन कुपमेनर्स र डुसान भ्लाहोभिचले गोल गरे ।"
मौसम अनुकूल हुने प्रयासमा नेपाली महिला टोली,"तास्केन्द, उज्वेकिस्तान — नेपाली राष्ट्रिय महिला फुटबल टोली उज्वेकिस्तानको राजधानी तास्केन्दमा बुधबार आइपुगेको थियो । यो भनेको एएफसी महिला एसिया कप छनोट सुरु हुन ठ्याक्कै चार दिन अगाडि हो ।नेपाली टोलीका मुख्य प्रशिक्षक प्याट्रिक डे वाइल्ड र उनका सहयोगीले पहिलो दिनदेखि एउटै काममा बढी जोड दिएका छन् कि खेलाडीलाई सकेसम्म यहाँको मौसम अनुकूल बनाउने । त्यसो त काठमाडौं र तास्केन्दको मौसममा खासै धेरै फरक छैन ।भलै, यी दुई सहर केही नभए पनि एक अर्कोबाट २ हजार किमि टाढा छ । समयको अन्तर भने ४५ मिनेट मात्रै हो । तास्केन्दको तापक्रम बिहीबार साँझ ३० डिग्री सेल्यिससको हाराहारीमा थियो । ठीक यही बेला काठमाडौंको तापक्रम थियो २८ डिग्री । प्रशिक्षक वाइल्डले कान्तिपुरसँग भनेका छन्, ‘मौसममा खासै धेरै फरक हैन, तर हाम्रा खेलाडीलाई गर्मीमा खेल्ने बानी भने छैन ।’नेपालले आइतबार आफ्नो पहिलो खेल लाओसविरुद्ध खेल्नेछ । त्यसपछि पालो श्रीलंकाविरुद्ध हुनेछ । यो परेको हुनेछ बुधबार । अनि शनिबारको खेल आयोजक उज्वेकिस्तानविरुद्ध छ । सबै खेल मिल्ली स्टेडियममा हुनेछ । समूह ‘एफ’ का चारै टिमले एकअर्कोविरुद्ध एक–एक पटक खेल्नेछ । खेल हुने दिन दुई प्रतिस्पर्धा चल्नेछ, एक बेलुका ५ बजे अर्को ८ बजे ।छनोटमा नेपालको सबैभन्दा मुख्य प्रतिद्वन्द्वी उज्वेकिस्तानले आफ्ना सबै खेल ८ बजे खेल्नेछ । नेपालको भागमा भने अबेर हुने एक खेलमात्र परेको छ । त्यो उज्वेकिस्तानविरुद्ध नै छ । तय छ, यति बेलाको मौसम चिसो हुनेछ । प्रशिक्षक वाइल्ड भन्छन्, ‘हामीले सुरुका दुई खेल खेल्ने भनेको चाँडै हो । त्यो भनेको बढी गर्मीको वातावरणमा । त्यसैले हाम्रो अहिलेको एकमात्र नीति भनेकै खेलाडीलाई मौसम अनुकूल बनाउनेमा केन्द्रित हो ।’नेपाली टोलीकी चिकित्सक हुन्, एलिशा राई । उनी भन्छिन्, ‘काठमाडौंका तुलनामा तास्केन्दको आर्द्रता बढी छ । यसले खेलाडीलाई स्वासप्रस्वासमा समस्या हुनसक्छ ।’ उनलाई डर छ, यसले खेलाडीमा ‘डिहाइड्रेसन’ को समस्या हुन सक्नेछ । ‘त्यसैले हाम्रा खेलाडीले सक्दो बढी पानी पिइरहेका छन्,’ उनले सुनाइन् ।उनी थप्छिन्, ‘अहिले खेलाडीले आफूलाई अभ्यस्त राख्न सुरुआती दुई खेल हुने समयमै अभ्यास गरिरहेका छन् । यसले खेलाडीमा आफू अनुकूल बनाउने क्षमता बढाउने छ । त्यसैले हामी सबै अहिले जिम र टिम रणनीतिक बैठकमै जोड दिइरहेका छौं ।’"
क्लब विश्वकपको अन्तिम १६ मा डर्टमन्ड र इन्टर,सियाटल — ड्यानियल स्भेन्सनले पहिलो हाफमा गरेको एकमात्र गोलको मदतमा बोरुसिया डर्टमन्डले फिफा विश्वकप फुटबलमा बिहीबार उल्सन हुन्डाईलाई १–० ले पराजित गरेको छ । यस जितसँगै जर्मन टिम समूह ‘जी’ को विजेता बनेर अन्तिम १६ मा पुगेको छ ।समूह ‘ई’ मा इन्टर मिलानले रिभर प्लेटलाई २–० ले हरायो । यसले समूहमा पहिलो हुँदै इन्टर नकआउट चरण पुग्यो । युरोपेली च्याम्पियन्स लिगको उपविजेता इन्टरका लागि फ्रान्सिस्को इस्पोसोटी र एलसान्ड्रो बास्टोनीले गोल गरेका थिए । खेलको अन्त्यमा रिभर प्लेट ९ खेलाडीमा सीमित बनेको थियो । टोलीका लुकास मार्टिनेज र गोन्जालो मोन्टियल रातो कार्ड पाएर मैदान छाड्न बाध्य रहे । सोही समूहको अर्को खेलमा उरवा रेड डायमन्सलाई ४–० ले हराएर मोन्टेरी पनि अर्को चरण पुग्न सफल रह्यो ।इन्टर ७ अंकमा रह्यो भने मेक्सिकोको मोन्टेरीको ५ अंक भयो । अर्जेन्टिनी रिभर प्लेट ४ अंकमै सीमित रह्यो । उरवा रेड डायमन्सले कुनै पनि अंक बटुल्न सकेन र तीनै खेलमा हार आत्मसात् गर्‍यो । डर्टमन्डको लगातार दोस्रो जितपछि ३ खेलबाट ७ अंक भएको छ ।स्लेभन्सले ३६ औं मिनेटमा गरेको गोल नै निर्णायक साबित भयो । फ्लुमिनेस भने ६ अंकसहित दोस्रो स्थानमा रह्यो । टोलीले पनि नकआउट चरणको यात्रा निश्चित गर्‍यो । टोलीले सनडाउन्सलाई गोलरहित बराबरीमा रोकेको थियो । सनडाउन्सलाई भाग्यले साथ दिएन । टोली ४ अंकमै सीमित रहेर प्रतियोगिताबाट बाहिरिएको छ ।दक्षिण कोरियाली क्लब उल्सन भने अंकविहीन अवस्थामै रह्यो र टोलीले लिग चरणका सबै खेलमा हार सामना गर्‍यो । अब इन्टरले अर्को चरण प्रवेश गर्न फ्लुमिनेसको सामना गर्नेछ । डर्टमन्डले भने मोन्टेरीसँग खेल्नेछ ।
विम्बल्डन टेनिस अब कान्तिपुर म्याक्सबाट,"काठमाडौँ — विश्व टेनिसको प्रतिष्ठित प्रतियोगिता विम्बल्डनको नेपाली च्यानल कान्तिपुर म्याक्सले प्रत्यक्ष प्रसारण गर्ने भएको छ । ठूला अन्तर्राष्ट्रिय खेलकुद प्रतियोगिताहरू सबै नेपालीको घर–घरसम्म पुर्‍याउने क्रममा एउटा ऐतिहासिक उपलब्धिका रूपमा विम्बल्डन टेनिसको प्रत्यक्ष प्रसारणलाई लिएको कान्तिपुर टेलिभिजनका सीओओ सुरजसिंह ठकुरीले बताए ।दरबारमार्गस्थित हार्डरक क्याफेमा बिहीबार पत्रकार सम्मेलन गर्दै कान्तिपुर टेलिभिजनले विम्बल्डनको प्रत्यक्ष प्रसारणबारे जानकारी दिएको हो ।कान्तिपुर म्याक्सले भर्खरै सम्पन्न विश्व क्रिकेटको प्रभावशाली फ्रेन्चाइज लिग आईपीएलको प्रत्यक्ष प्रसारण गरेको थियो । विम्बल्डन टेनिस इंग्ल्यान्डको लन्डनमा यही जुन ३० देखि जुलाई १३ सम्म आयोजना हुनेछ । चार ग्रान्ड स्लाममध्ये सबैभन्दा प्रतिष्ठित प्रतियोगिता हो विम्बल्डन ।अस्ट्रेलियन र फ्रेन्च ओपनपछि तेस्रो ग्रान्ड स्लामका रूपमा हुने विम्बल्डनको इतिहास आफैंमा समृद्ध छ । सन् १८७७ देखि सुरु विम्बल्डन १ सय ४८ वर्ष लामो इतिहास बोकेको प्रतियोगिता हो । यो घाँसे कोर्टमा आयोजना हुने गर्दछ । विश्व खेलकुदमा लोकप्रिय र ठूलो धनराशिको पुरस्कार रहने खेलमा पर्दछ टेनिस । नेपालमा पनि टेनिसको इतिहास पुरानै छ । नेपाल टेनिस संघ स्थापना भएको नै ६ दशक बढी भइसक्यो । तर, अपेक्षाकृत यसले फड्को मार्न सकिरहेको छैन ।त्यही परिप्रेक्ष्यमा कान्तिपुर म्याक्सको पहल विम्बल्डनको प्रत्यक्ष प्रसारण गरेर दूरदराजका नेपाली खेलप्रेमीमाझ टेनिसलाई फैलाउने प्रयास रहेको सीओओ ठकुरी बताउँछन् । कान्तिपुर म्याक्सले पछिल्लो समय खेलकुद केन्द्रित टेलिभिजन च्यानलका रूपमा आफूलाई स्थापित गरिरहेको छ । पछिल्लो एक वर्षमा खेलकुदका थुप्रै राष्ट्रिय र अन्तर्राष्ट्रिय प्रतियोगिताको प्रत्यक्ष प्रसारण गरेको छ ।‘एकातर्फ खेलकुदका राष्ट्रिय प्रतियोगितालाई पनि उत्तिकै महत्त्व दिएका छौं भने अर्कोतर्फ अन्तर्राष्ट्रिय प्रतियोगिताको लोकप्रियता र ब्यापकता पनि बिर्सेका छैनौं । हाम्रो उद्देश्य राष्ट्रिय र अन्तर्राष्ट्रिय प्रतियोगितालाई सन्तुलित रूपमा अगाडि बढाउने नै हो,’ विज्ञप्तिमा भनिएको छ ।दुई साता लामो प्रत्यक्ष प्रसारणका क्रममा खेल सुरु हुनुअघि त्यसबारे विश्लेषण कार्यक्रम राखिने र त्यसमा नेपाली टेनिसका पुराना, नयाँ खेलाडीसहित टेनिससँग आबद्ध व्यक्तिहरूसँग कुराकानी गरिने जनाइएको छ ।नेपालका शीर्षस्थ टेनिस खेलाडीहरूले नेपाली टेलिभिजन च्यानलबाट विम्बल्डनको प्रत्यक्ष प्रसारण हुनुलाई ठूलो उपलब्धिको रूपमा बताए । पुरुष वरीयताका नम्बर एक खेलाडी प्रदीप खड्काले भने, ‘नेपाली टिभी च्यानलमा विम्बल्डन π यो हाम्रा लागि ठूलो कुरा हो, त्यसका लागि कान्तिपुर म्याक्स र प्रत्यक्ष प्रसारण ल्याउन मिहिनेत गर्नुहुने कान्तिपुर परिवारलाई धन्यवाद भन्न चाहन्छु ।’महिलातर्फ शीर्ष वरीयतामा रहेकी अभिलाषा विष्टले पनि युवा र नयाँ पुस्ताका लागि विम्बल्डनको प्रत्यक्ष प्रसारणले टेनिसको प्रवर्द्धनमा टेवा पुग्ने बताइन् । उनले कान्तिपुर टीभीमा विम्बल्डनको प्रत्यक्ष प्रसारण आउनुले टेनिस भन्ने खेल पनि हुँदोरहेछ भन्ने चासो बढ्ने र त्यसले सबैलाई आकर्षित गर्ने बताइन् । नम्बर दुई वरीयताकी सुनीरा थापा र नम्बर तीन वरीयताकी शिभाली गुरुङले पनि नेपालमा चर्चित बन्न नसकिरहेको टेनिस खेलले विम्बल्डन प्रत्यक्ष प्रसारणबाट ठूलो लाभ लिन सक्ने बताए ।नेपाल टेनिस संघकी अध्यक्ष तथा एनओसी उपाध्यक्ष ज्योति राणाले ग्रान्ड स्लाम नेपाली खेलाडीको पनि सपना हुने बताउँदै कान्तिपुर टीभी च्यानलबाट विम्बल्डन जस्तो प्रतिष्ठित प्रतियोगिताको प्रत्यक्ष प्रसारण गरिनुले नेपाली टेनिसलाई परोक्ष रूपमा फाइदा पुग्ने बताइन् ।काठमाडौं उपत्यकासहित अन्य सहरका होटल, रेस्टुरेन्ट, क्याफेहरूमा ठूलो पर्दामार्फत विम्बल्डनलाई देखाउन पनि प्रयास गरिने बताइएको छ ।"
फ्रेन्चाइज इन्डोर प्रिमियर लिग क्रिकेट हुने,"काठमाडौँ — काठमाडौं स्पोर्ट्स इभेन्ट्सले नेपालमा पहिलो पल्ट फ्रेन्चाइज इन्डोर प्रिमियर लिग क्रिकेट आयोजना गर्ने भएको छ ।भदौ २३ देखि २८ सम्म काठमाडौंको चुनिखेलमा फ्रेन्चाइज प्रिमियर इन्डोर क्रिकेट लिग हुनेछ । बिहीबार आयोजित पत्रकार सम्मेलनमा प्रतियोगिता निर्देशक ज्योति भण्डारीले १० ओभरमा हुने लिगमा १० फ्रेन्चाइज टिमको भाग लिने बतए ।चुनिखेलस्थित रोयल स्पोर्ट्स पार्क उक्त लिग हुनेछ । सिंगल राउन्ड रोबिन लिगका आधारमा हुने स्पर्धाका शीर्ष चार टोलीले सेमिफाइनलमा स्थान बनाउने छन् । विजेताका लागि इन्डोर क्रिकेटको सर्वाधिक पुरस्कार राशिको पुरस्कार दिने र यसबारे केही दिनमा सार्वजनिक गरिने आयोजकले जनाएको छ । टेक्निकल डाइरेक्टर रवीन्द्र गुप्ताले टिम खरिद र खेलाडीको अक्सन पनि हुने बताए । एक मार्कीका साथै क्याटगोरी ‘ए’, ‘बी’ र ‘सी’ वर्गीकरण गरी खेलाडीले नाम दर्ता गर्न पाउनेछन् । राष्ट्रिय खेलाडीलाई मार्कीमा राख्नुपर्ने आयोजकले जनाएको छ । क्याटगोरी ‘ए’ का खेलाडीले १५ देखि २५ हजार, ‘बी’ खेलाडीले १०–१५ हजार र ‘सी’ का खेलाडीले ५ देखि १० हजार रुपैयाँ तोकिएको छ ।लिगमा एउटा फ्रेन्चाइज टिमले कुल एक लाख ५० हजार खर्च गर्न पाउनेछ । टिम खरिद गर्न न्युनतम एक लाख ५० हजारसम्म तोकिएको निर्देशक भण्डारीले बताए । निर्देशक भण्डारीले लिगलाई व्यावसायिक रूपमा अगाडि बढाउने लक्ष्यसहित टी–१० फर्म्याटमा सुरु गरिएको बताए ।"
विम्बल्डन-२०२५ कान्तिपुर म्याक्सबाट प्रत्यक्ष प्रसारण,"काठमाडौँ — विम्बल्डन-२०२५ कान्तिपुर म्याक्सबाट प्रत्यक्ष प्रसारण गरिने भएको छ । चार ग्रान्ड स्लाममध्ये सबैभन्दा प्रतिष्ठित विम्बल्डन ३० जूनदेखि १३ जुलाईसम्म लन्डनमा आयोजना हुँदैछ । यो प्रतियोगिता वर्षको तेस्रो ग्रान्ड स्लाम हो ।सन् १८७७ देखि आयोजना गर्न थालिएको विम्बल्डन १ सय ४८ वर्ष लामो इतिहास बोकेको प्रतियोगिता हो ।कान्तिपुर म्याक्सले पछिल्लो एक वर्षमा खेलकुदका राष्ट्रिय र अन्तर्राष्ट्रिय प्रतियोगितालाई प्रत्यक्ष प्रसारण गर्दै आएको छ । त्यसमा फुटबलका सभापतिकप र केपी ओलीकपदेखि क्रिकेटको महिलातर्फको त्रिकोणात्मक टी–ट्वान्टी श्रृंखला, प्रधानमन्त्रीकप रहेका छन् ।यस्तै साफ च्याम्पियनसिप २०२३ र वुमेन्स साफ च्याम्पियनसिप २०२४ लाई पनि प्रत्यक्ष प्रसारण कान्तिपुर म्याक्सले गरेको थियो । यस्तै इन्डियन प्रिमियर लिग (आईपीएल) २०२५ को पनि कान्तिपुर म्याक्सले प्रत्यक्ष प्रसारण गरेको थियो ।"
लुम्बिनी खेलकुद परिषद्ले गर्‍यो १ सय ६३ खेलाडीलाई सम्मान,"दाङ — लुम्बिनी प्रदेश सरकारले अन्तर्राष्ट्रिय प्रतियोगितामा उत्कृष्ट खेल प्रदर्शन गर्दै पदक तथा पुरस्कार प्राप्त गर्न सफल खेलाडी, प्रशिक्षक र व्यवस्थापकलाई सम्मान गरेको छ। १ सय ४८ खेलाडी र १९ प्रशिक्षक गरी १ सय ६३ जनालाई बुधबार राप्ती उपत्यका(देउखुरी) मा एक कार्यक्रमकाबीच सम्मान गरिएको हो।खेलकुदको विकास, विस्तार र खेलाडी उत्पादनका लागि प्रतियोगिता महत्वपूर्ण माध्यम भएकाले उत्कृष्ट प्रदर्शन गर्ने खेलाडीहरुलाई सम्मान गरी हौसला प्रदान गरिएको परिषदका सदस्य सचिव तिरणदाज गौतमले बताए । विश्वकप खो–खो प्रतियोगिता–२०२५ मा दोस्रो स्थान हाँसिल गर्ने ८ जना खेलाडीलाई प्रति व्यक्ति २ लाखका दरले सम्मान गरिएको छ ।उक्त खेलका प्रशिक्षक र व्यवस्थापक दुई जनालाई प्रति व्यक्ति १ लाखका दरले सम्मान गरिएको छ । दक्षिण एसियाली कराते प्रतियोगितामा रजत पदक प्राप्त गरेका एक जना खेलाडीलाई १ लाख रुपैयाँले सम्मान गरिएको गौतमले जानकारी दिए । नवौं राष्ट्रिय खेलकुद प्रतियोगिताका विभिन्न खेल विधाका एकल इभेन्टमा स्वर्ण पदक विजेता खेलाडी ५ जनालाई प्रति व्यक्ति ३५ हजार, रजत पदक विजेता १८ जनलाई प्रति व्यक्ति २० हजार र काश्य पदक विजेता ४६ जनालाई प्रति व्यक्ति १५ हजार रूपयां प्रदान गरिएको छ ।सोही प्रतियोगिताको समूहगत इभेन्टमा स्वर्ण पदक विजेता १२ जना खेलाडीलाई प्रति व्यक्ति २० हजार, समूहगत ईभेन्टमा रजत पदक विजेता ३६ जना खेलाडीलाई प्रति व्यक्ति १२ हजार र समूहगत इभेन्टमा काश्य पदक विजेता १२ जनालाई प्रति व्यक्ति ८ हजार रुपैयाँ प्रदान गरी सम्मान गरिएको छ ।नवौं राष्ट्रिय खेलकुद प्रतियोगिताका विभिन्न खेल विधाका स्वर्ण पदक विजेता खेलाडीका ६ जना प्रशिक्षकलाई व्यक्तिगत १५ हजार, रजत पदक विजेता खेलाडीका ८ जना प्रशिक्षकलाई व्यक्तिगत २५ हजार र काश्य पदक विजेता खेलाडीका ५ जना प्रशिक्षकलाई व्यक्तिगत १० हजार प्रदान गरिएको छ ।टि–२० विश्वकप नेत्रहिन क्रिकेट प्रतियोगितामा भाग लिएका चार जना खेलाडीलाई प्रति खेलाडी ५० हजार रुपैयाँले सम्मान गरिएको लुम्बिनी प्रदेश खेलकुद परिषद्का सदस्य सचिव गौतमले बताए ।"
बोगटान फुडसिल गाउँपालिकाका खेलाडी सम्मानित,"डोटी — डोटीको बोगटान फुडसिल गाउँपालिकाले पालिकाभित्रका राष्ट्रिय खेलाडीलाई सम्मान गरेको छ । गाउँपालिकाबाट विभिन्न खेलका राष्ट्रिय तथा अन्तर्राष्ट्रिय स्तरमा उत्कृष्ट प्रदर्शन गरेका खेलाडीलाई मगलबार गाउँसभाको अवसरमा सम्मान गरिएको हो ।भलिबलका राष्ट्रिय खेलाडी रमेशलाई १ लाख ११ हजार १ सय ११ र कबड्डीका राष्ट्रिय खेलाडी खेमलाई २५ हजार १ सय ११ रुपैयाँ पुरस्कारसहित सम्मान गरिएको हो ।बोगटान फुडसिल गाउँपालिका– १ सिमचौरका राष्ट्रिय भलिबल खेलाडी रमेश, वडा ३ सिमचौरकै खेमलाई गाउँपालिकाका अध्यक्ष कमलबहादुर गडशिला, उपाध्यक्ष विष्णा देउवा बम र प्रमुख प्रशासकीय अधिकृत हेम बोगटीले सम्मान गरे ।यसअघि क्रिकेटका राष्ट्रिय खेलाडी लोकेश बमलाई पालिकाले सम्मान गरेको थियो ।"
चेल्सीको प्रतिद्वन्द्वी बेन्फिका,"फिलाडेल्फिया — चेल्सीले मंगलबार ट्युनिसियाको इस्पेरेन्सलाई ३–० ले हराएर फिफा क्लब विश्वकपको समूह ‘डी’ बाट नकआउट चरणको यात्रा गरेको छ ।चेल्सीले अब अन्तिम १६ मा बेन्फिकाको सामना गर्नेछ । पोर्चुगलको बेन्फिकाले भने बायर्न म्युनिखलाई १–० ले पराजित गर्दै यो चरणको यात्रा निश्चित गरेको हो । यो जितसँगै बेन्फिकाले समूह ‘सी’ पनि जितेको छ ।टोलीको ३ खेलबाट ७ अंक भएको छ । बायर्न भने ६ अंकसहित दोस्रो स्थानमा रह्यो । बेन्फिकाको हातबाट प्रतिस्पर्धात्मक खेलमा बायर्न पराजित भएको यो नै पहिलो पटक हो । यो खेलअघि नै बायर्न नकआउट चरण प्रवेश निश्चित भइसकेको थियो । त्यसैले प्रशिक्षक भिन्सेन्ट कोम्पनीले खेलमा आफ्नो दोस्रो रोजाइका खेलाडी उतारेका थिए । खेलको निर्णायक गोल भने आन्द्रेस सेजेडेरुपको नाममा रह्यो ।यही समूहको अर्को खेलमा अकल्यान्ड सिटीले बोका जुनियर्सलाई १–१ को बराबरीमा रोक्यो । यो नतिजासँगै बोका जुनियर्स प्रतियोगिताबाट बाहिरिएको छ । बेन्फिकाका प्रशिक्षक ब्रुनो लागे भने आफ्नो टिमको प्रदर्शनमा स्वाभाविक रूपमा खुसी रहे । उनले भने, ‘यो जितलाई क्लब इतिहासमै ऐतिहासिक भन्दा हुन्छ । हामी विजयी रह्यौं, किनभने हाम्रो रणनीति सफल रह्यो ।’बायर्नले भने अब ब्राजिलको फ्लेमिङ्गोको सामना गर्नेछ । ब्राजिली जायन्ट्स फ्लेमिङ्गोले भने समूह ‘डी’ कै खेलमा लस एन्जलस एफसीसँग १–१ को बराबरी खेल्यो । यो नतिजापछि फ्लेमिङ्गो ३ खेलबाट ६ अंकमा समूहको शीर्षस्थानमा रह्यो भने चेल्सीको ६ अंक भयो । इस्पेरेन्स भने २ अंकमै सीमित रहेर तेस्रो स्थानमा रह्यो । पुछारको लस एन्जलसले एक अंकमात्र बटुल्न सक्यो ।चेल्सीको जितमा भने टोसिन एडाराबिओयोले पहिलो हाफको अन्त्यतिर गोल गर्दै टिमलाई अग्रता दिलाएका थिए । त्यसपछि लगत्तै लियाम डेलापले दोस्रो गोल थपे । तेस्रो गोल भने ट्रिक्वे जर्जको नाममा रह्यो । प्रशिक्षक इन्जो मारेस्काले खेलपछि भने, ‘अब हाम्रो लक्ष्य भनेको अन्तिम आठ हुनुपर्छ । बेन्फिका निकै बलियो प्रतिद्वन्द्वी हो । त्यसैले खेल निकै गाह्रो हुनेछ ।’आफ्ना नयाँ खेलाडी डेलापको प्रशंसा गर्दै उनले थपे, ‘हामीलाई उनको उपयोगितामा कुनै शंका छैन । हामीलाई के थाहा थियो भने उनले कुनै न कुनै बेला गोल गर्नेछन् भनेर ।’ सन् २०१३ यता पहिलो पटक चेल्सी र बेन्फिका भिड्दै छन् । त्यतिबेला युरोपा लिग फाइनलमा चेल्सी विजयी भएको थियो ।"
इंग्ल्यान्डको नाटकीय जित,"लिड्स — बेन डकेटको उत्कृष्ट १ सय ४९ रनको मदतमा इंग्ल्यान्डले भारतलाई पहिलो टेस्टमा मंगलबार ५ विकेटले हराएको छ । हेडिङ्लेमा भएको टेस्टको पाँचौं दिनको अन्तिम सत्र इंग्ल्यान्ड यस ऐतिहासिक र नाटकीय जित हात पार्न सफल भयो ।जितका लागि ३ सय ७१ रनको लक्ष्य पाएको इंग्ल्यान्डले ५ विकेटमा ३ सय ७३ रन बनाएको थियो ।यो जितसँगै इंग्ल्यान्डले ५ टेस्टको सिरिजमा १–० को अग्रता लिएको छ । इंग्ल्यान्डले विना कुनै विकेट क्षति २१ रनबाट दिनको खेल सुरु गरेको थियो । डकेटले पहिलो विकेटका लागि ६५ रन बनाएका ज्याक क्राउलीसँग १ सय ८८ रनको साझेदारी गर्दै जितको आधार तयार पारे ।जेमी स्मिथ ४४ रन बनाएर नटआउट रहे । उनले नै छक्का प्रहार गर्दै विजयी रन बटुले । जो रुट ५३ रनमा नटआउट रहे । साँच्चै यो टेस्ट आफैंमा कस्तो रह्यो त ? एएफपीले तयार पारेका तीन विशेषता यस्ता छन् :पाँच शतक तर हारक्रिकेटको पूरा इतिहासमै ६० हजारभन्दा बढी पहिलो श्रेणीका खेल भएको छ । भारत नै पहिलो त्यस्तो टिम रह्यो, जसले एउटै खेलमा ५ शतक त बनायो, तर हार्ने टिम बन्यो । भारतले आफ्नो दुवै इनिङ्समा सुरुमा रन त राम्रैसँग बनायो, तर उसको तल्लोक्रम भने चल्न सकेन । पहिलो इनिङ्समा भारतले ४१ रनमा ७ विकेट र दोस्रोमा ३१ रनमा ६ विकेट गुमाएको थियो ।भारतका पुछारका ब्याटरलाई आउट पार्नमा इंग्लिस तीव्र गतिका बलर जोस टङ्गले प्रमुख भूमिका खेले । अधिकांश तल्लो क्रमका भारतीय ब्याटर उनकै सिकार बने । पछि टङ्गले भने, ‘मलाई तल्लोक्रमका ब्याटरविरुद्ध बलिङ गर्दा मज्जा लाग्छ । यो स्थितिमा विकेटको सम्भावना बढी हुन्छ । सबैभन्दा ठूलो बलर आक्रामक हुनुपर्छ ।’ऋषभको चमत्कारऋषभ पन्तको प्रदर्शन त चमत्मकारीपूर्ण नै रह्यो भन्दा हुन्छ । अब उनीसामु अस्ट्रेलियाका एडम गिलक्रिस्टभन्दा राम्रो विकेटकिपर/ब्याटर हुने अवसर छ । भारतको दुवै इनिङ्समा उनले यसपल्ट शतक बनाए । सुरुमा १ सय ३४ बनाए, त्यसपछि १ सय १८ । यसक्रममा उनी जिम्बावेका एन्डी फ्लावरपछि दुवै इनिङ्समा शतक बनाउने पहिलो विकेटकिपर बने । उनको अधिकांश प्रहार फेरि पारम्परिक पनि थिएनन् ।अझ सबैभन्दा उल्लेखनीय तथ्य त के भने उनलाई अहिलेको उपलब्धि त्यतिबेला प्राप्त भएको छ, सन् २०२२ मा जतिबेला भयानक दुर्घटनापछि उनलाई भनिएको थियो, यी खेलाडी अब फेरि खेल्ने छैनन् । उनी १५ महिना त सक्रिय क्रिकेटबाट टाढा नै रहेका थिए ।जे हुन्छ, हेडिङ्लेमै हुन्छहेडिङ्लेको विशेषता नै हो । यहाँ जति पनि टेस्ट हुन्छ, ती अधिकांश अद्वितीय हुन्छन् । यहाँ धेरै चमत्कारी टेस्ट हेर्न पाइएको छ । सन् १९८१ मा इंग्ल्यान्ड अस्ट्रेलियाविरुद्ध फलोअनमा परेको थियो, तर त्यही टिम विजयी रह्यो । कारण थियो, इयान बोथामको १ सय ४९ नटआउट । अनि तीव्र गतिका बलर बल विल्सको ४३ रनमा ८ विकेटको प्रदर्शन । त्यसलाई अझै पनि ‘हेडिङ्ले म्याजिक’ भनिन्छ ।सन् २०१९ मा अहिलेका इंग्लिस कप्तान बेन स्टोक्सले यस्तै इनिङ्स खेले । उनको नटआउट शतकीय इनिङ्स मदतमा इंग्ल्यान्डले अस्ट्रेलियामाथि सनसनीपूर्ण एक विकेटको जित पाएको थियो । त्यस्ता धेरै खेल यस मैदानमा भएका छन् । अहिलेको इंग्ल्यान्डको जित पनि आफैंमा उत्तिकै अभूतपूर्व रहेको छ । त्यसैले भन्न सकिन्छ, जे हुन्छ हेडिङ्लेमै हुन्छ ।"
समूह विजेता बन्दै डर्टमुन्ड अन्तिम १६ मा,काठमाडौँ — ड्यानिएल स्भेन्सनले पहिलो हाफमा गरेको एक मात्र गोलको मद्दतले बोरुसिया डर्टमुन्डले क्लब वर्ल्डकप २०२५ मा बिहीबार उल्सन ह्युन्डाईलाई १–० ले पराजित गरेको छ । यस जितसँगै जर्मन टिम समूह ‘जी’ को विजेता बनेको छ र अन्तिम १६ मा पुगेको छ ।डर्टमुन्डको यो लगातार दोस्रो जित हो र उसको तीन खेलबाट सात अंक भएको छ । स्लेभन्सले ३६ औं मिनेटमा गरेको गोल नै निर्णायक सावित भयो । फ्लुमिनेस भने छ अंकमा दोस्रो स्थानमा रह्यो र यसले पनि नकआउट चरणको यात्रा निश्चित गर्‍यो ।उसले सनडाउन्सलाई गोलरहित बराबरीमा रोक्यो । सनडाउन्सलाई भाग्यले साथ दिएन र चार अंकमै सीमित रहेर प्रतियोगिताबाट बाहिरिएको छ । उल्सन भने शून्य अंकमै रह्यो र उसले लिग चरणका सबै खेलमा हार सामना गर्‍यो ।
ब्राउन सुगरसहित दुई जना पक्राउ,काठमाडौं — सशस्त्र प्रहरी बलले त्रिभुवन अन्तर्राष्ट्रिय विमानस्थलको द्वार नजिकै रहेको होटलबाट आज ४७ ग्राम ९ मिलिग्राम ब्राउनसुगरसहित दुई जनालाई नियन्त्रणमा लिएको छ ।सशस्त्र प्रहरी बलको इन्टेलिजेन्स ब्युरोको विशेष सूचनाको आधारमा सिरहाको सिरहा नगरपालिका–८ का ४० वर्षीय मोहम्मद अख्तर मिया र धनुषाको कमला नगरपालिका–८ बस्ने ४२ वर्षीय सामन यादवलाई नियन्त्रणमा लिइएको शसस्त्र प्रहरी प्रवक्ता कालिदास धौबजीले जानकारी दिए ।दर्शन नमस्ते इन होटलबाट किनबेच गर्ने तयारी गरिरहेको उनीहरुलाई नियन्त्रणमा लिएको हो । उनीहरुले विगत लामो समयदेखि धनुषाको विभिन्न ठाउँहरुबाट लागूऔषध ल्याई काठमाडौमा बेचविखन गर्दै आएको प्रारम्भिक अनुसन्धानबाट खुलेको छ ।
विपद्को बेला अग्रिम सामाजिक सुरक्षा प्रणाली अपनाउन सांसदहरूको जोड,"ललितपुर — विपद्को समयमा अग्रिम सामाजिक सुरक्षा प्रणाली अपनाउनुपर्ने एक कार्यक्रममा सहभागी संघीय संसद्का सांसदहरूले जोड दिएका छन्। सामाजिक सुरक्षा नागरिक समाज सञ्जालले ललितपुरमा आयोजना गरेको 'विपद् संवेदनशील सामाजिक सुरक्षा: अवस्था र आवश्यकता' विषयक राष्ट्रिय कार्यशालामा सांसदहरूले यस्तो बताएका हुन्।कार्यक्रममा सामाजिक सुरक्षा नागरिक समाज सञ्जालका अध्यक्ष तिलोत्तम पौडेलले विपद् र जलवायु संकटका प्रभावले आर्थिक तथा सामाजिक रूपमा पछाडि पारिएका समुदायहरूमाथि असमान रूपमा प्रत्यक्ष प्रभाव पारेको बताए । हालै सरकारले विपद् संवेदनशील सामाजिक सुरक्षा तथा राहत वितरण मापदण्ड-२०८१ नेपाल सरकारले पारित गरेको छ ।'सरकारले पारित गरेको मापदण्डको पूर्ण कार्यान्वयनका लागि अझ धेरै कामहरू गर्न बाँकी रहेको छ । जसमा कार्यविधिहरूको संशोधन, स्थानीय सरकार र अन्य सरोकारवालाको क्षमता विकास, सूचना प्रणालीको एकीकरण तथा साझेदारी संयन्त्रको स्पष्टता आवश्यक छ,' अध्यक्ष पौडेलले भने ।विपद् संवेदनशील सामाजिक सुरक्षा तथा राहत वितरण मापदण्ड-२०८१ केवल राहत वितरणको विषय मात्र नभएर पूर्वतयारी, सहनशीलता र सबैभन्दा जोखिममा परेका व्यक्तिहरूको दीर्घकालीन सुरक्षाको विषय भएको भन्दै अध्यक्ष पौडेलले यसको सफल कार्यान्वयनले मात्र मानव केन्द्रित, न्यायसङ्गत र समावेशी आपत्कालीन प्रतिक्रिया दिन सक्षम हुने उनले बताए । त्यस अवसरमा प्रस्तुति दिँदै राष्ट्रिय योजना आयोगका सदस्य डा.प्रकाशकुमार श्रेष्ठले सामाजिक सुरक्षाका कार्यक्रमबाट लाभान्वित हुनेहरूको सङ्ख्या हाल कुल जनसङ्ख्याको करिब ३२ प्रतिशत पुगेको बताए ।दिगो विकास लक्ष्य १.३ ले सन् २०३० सम्ममा सबैका लागि र खासगरी विपन्न तथा जोखिममा रहेका समुदायलाई समेट्ने गरी राष्ट्रिय परिवेश सुहाउँदो उपयुक्त सामाजिक संरक्षण प्रणालीको स्थापना र त्यसका लागि नवप्रर्वतनशील, लचिलो र प्रभावकारी प्रणालीको विकास गरी जोखिमको निरोध, न्यूनीकरण, प्रतिकार्य र क्षमता अभिवृद्धिमा जोड दिएको उनले बताए ।विपद् सेन्ट्रिक हुनुपर्ने अवस्था रहेको भन्दै उनले पछिल्लो समय सडक निर्माणले विपद् निम्त्याइरहेको बताए । यसैगरी राष्ट्रिय विपद् जोखिम न्यूनीकरण तथा व्यवस्थापन प्राधिकरणका सहसचिव रोशनीकुमारी श्रेष्ठले 'विपद्‌ संवेदनशील सामाजिक सुरक्षा तथा राहत वितरण मापदण्ड-२०८१' का बारेमा जानकारी दिँदै विद्यमान विपद् पीडित उद्धार तथा राहत सम्बन्धी मापदण्डले तत्काल राहत र पुनर्निर्माण मात्र समेटेकाले पुनर्लाभ तथा पुनर्स्थापना पनि समेट्न, सामाजिक सुरक्षा प्रणाली परिचालन गर्न, राहत वितरणमा स्थानीय तहको मुख्य भूमिकालाई सबल बनाउन र एकद्वार प्रणाली अवलम्बन गर्नका लागि (गैसस समेत) नयाँ मापदण्ड जारी गरिएको बताए ।विपद्‌को असर तुलनात्मक रूपमा गरिब तथा जोखिममा रहेका व्यक्ति, परिवार तथा समुदायमा बढी पर्ने भएकोले सामाजिक सुरक्षा कार्यक्रमले यी व्यक्ति तथा परिवार समेटेको उनको भनाई थियो । विपद् व्यवस्थामा सबै तहले काम गर्नुपर्ने उनको जोड थियो । 'प्रत्येक स्थानीय तहले जम्मा बजेटको ५ प्रतिशत विपद् व्यवस्थापनमा छुट्याउनुपर्ने कानुनी व्यवस्था छ । तर सबै पालिकाको क्षमता छैन, त्यो बढाउनुपर्ने आवश्यकता छ', उनले भने, 'डोजर लगाएको कारणले पहिरो गएर जोखिममा पर्‍यौँ भनेर कुनै उजुरी आएमा कारबाही गर्ने व्यवस्था छ । विपद्मा जोखिम मोलेर साहसिक रूपले उद्धार गर्ने उद्धारकर्तालाई पुरस्कृत गर्नेगरी तयारी पनि भइरहेको छ ।'कार्यक्रममा बोल्दै सांसद ईश्वरी घर्ती मगरले आपत्कालीन अवस्थामा छिटोछरितो र विपद् उत्तरदायी सामाजिक सुरक्षा प्रणालीमा रूपान्तरण गर्न आवश्यक रहेको बताइन् । सामाजिक सुरक्षा प्रणालीमा लचिलोपनमा रूपान्तरण गर्न आवश्यक रहेको भन्दै सांसद घर्तीमगरले भनिन्, 'आपत् परेमा अग्रिम सामाजिक सुरक्षा प्रणाली अपनाउन आवश्यक छ । स्थानीय तहलाई बलियो र सशक्त बनाउन आवश्यक छ । त्यसका लागि जनप्रतिनिधिलाई प्रशिक्षित गर्न आवश्यक छ । हामीले वित्तीय तयारीमा पनि विशेष जोड दिन आवश्यक छ । किनभने वित्तीय तयारी नहुँदा उचित समयमा उचित राहत वितरण भइरहेको हुँदैन ।'यसैगरी सार्वजनिक, निजी, सहकारी र गैरसरकारी क्षेत्रबीचमा उचित समन्वयको आवश्यकता औँल्याउँदै उनले यी क्षेत्रहरूलाई पनि सहभागी हुन सक्ने नीति बनाउन आवश्यक रहेको बताइन्। त्यस्तै विपद्को बेलामा समावेशी नीति अपनाउन आवश्यक रहेको भन्दै जसले गर्दा ती वर्गलाई पहिलो प्राथमिकता दिन सकिने बताइन्।यसैगरी सांसद रञ्जु झाले सामाजिक सुरक्षालाई पहिलो प्राथमिकता दिनुपर्ने बताइन्। 'विपद्‌बाट सबैभन्दा बढी महिला, बालबालिका, ज्येष्ठ नागरिक र अपाङ्गता भएका व्यक्तिहरू पीडित हुने गर्छन् । त्यसैले हामी यतातिर सबैभन्दा बढी केन्द्रित हुन आवश्यक छ । यही वर्ग सबैभन्दा बढी विपद्बाट पीडित हुने भएकोले हामीले यसतर्फ ध्यान दिन आवश्यक छ', सांसद झाले भनिन्।सांसद तारा लामा तामाङले विपद्को राहत वितरण कार्यमा नागरिकलाई सहभागी गराउनुपर्ने बताए । सांसद पुष्पबहादुर शाहले सामाजिक सुरक्षा र विपद् जोखिम न्यूनीकरणका लागि तीनै तहको उचित समन्वय र सहकार्य जरुरी रहेको बताए । अर्का सांसद कल्पना मियाँ कुसारीले विपद्को बेलामा सबै क्षेत्र तथा निकाय संवेदनशील भएर लाग्नुपर्ने आवश्यकता रहेको बताउँदै समन्वय पनि उत्तिकै हुनुपर्ने बताइन्।सांसद सीता रानाले भू-कम्पको समयमा कतिपयले कमाउने अवसरको रूपमा समेत लिँदा पीडित झन् पीडित हुने अवस्था रहेको बताइन्। त्यस अवसरमा बोल्दै महिला, बालबालिका तथा ज्येष्ठ नागरिक मन्त्रालयका सहसचिव चक्रबहादुर बुढाले विपद् उद्धार तथा राहत वितरणको कार्यमा सबै निकायबीच समन्वयको आवश्यकता औँल्याए ।"
लागूपदार्थ दुर्व्यसनविरुद्ध विद्यार्थीलाई सचेतना,"काठमाडौँ — युवामा बढ्दो लागुऔषध प्रयोग र यसको निवारणका निमित्त काठमाडौं बागबजार–२८ स्थित शहीद शुक्र माध्यमिक विद्यालयमा बिहीबार सचेतना कार्यक्रम आयोजना गरिएको छ।तारकेश्वर–१ मा रहेको नमोबुद्ध ड्रग एन्ड अल्कोहल ट्रिटमेन्ट एन्ड रिहाब्लिटेसन सेन्टर र श्री महाँकाल बागबजार क्लबको सहआयोजनामा विद्यार्थी र स्थानीय युवाहरूलाई लागूपदार्थ दुर्व्यसनविरुद्ध जनसचेतना स्वरुप लागुऔषधले मानसिक, शारीरिक तथा सामाजिक कुराहरूमा ल्याउने हलचलबारे प्रकाश पारिएको थियो।लागूपदार्थ दुर्व्यसन समस्या भएपनि यसको उपचार सम्भव रहेको रिहाब्लिटेसनका परामर्शदाता तथा अध्यक्ष निशान देउलाले बताए । उनले भने, ‘कुलतमा फस्नु भनेको आफ्नै जीवन नर्कमा पुर्‍याउनु सरह हुन्छ तर बेलैमा यसबारे सचेतना भएमा साथै कुलतमा रहेकाहरुलाई बेलैमा सुधार केन्द्रहरुमा लगेमा यसको रोकमथाम हुन सक्छ।’कार्यक्रममा देउलाले लागुपदार्थ दुर्व्यसनमा फसेकाहरुको उपचारका रुपमा मनोपरामर्श, आफ्नै मनोबल र परिवारको साथ आवश्यक रहने कुरा उल्लेख गरेका थिए ।सोही कार्यक्रममा लगत्तै विद्यार्थीहरुले लागु औषधको सेवन सेवन नगरौं भन्ने प्लेकार्डसहित बागबजार परिक्रमा गरेका थिए ।तारकेश्वरमा रहेको नमोबुद्ध रिहाब्लिटेसन २०७५ सालमा स्थापना भएको हो। संस्थाले हालसम्म काठमाडौं,ललितपुर,नुवाकोट र चितवनका विभिन्न स्कुलहरूमा लागुपदार्थ दुर्व्यसनीविरुद्ध सचेतना कार्यक्रम सम्पन्न गरिसकेको छ ।जुन २६ लागूपदार्थ दुर्व्यसनविरुद्धको अन्तर्राष्ट्रिय दिवसका रुपमा यसबारे सचेतना एवं जानकारी दिने हेतुले विविध कार्यक्रमको आयोजना गरिन्छ ।"
विदेश पठाइदिने भन्दै ५८ लाख ठगी गर्ने दुई जना पक्राउ,"काठमाडौँ — वैदेशिक रोजगारीमा युके र कतार पठाइदिने भन्दै ५८ लाख रुपैयाँ ठगी गरेको अभियोगमा प्रहरीले दुई जनालाई पक्राउ गरी सार्वजनिक गरेको छ ।दोलखा बैतेश्वर गाउँपालिका–३ का ३१ वर्षीया नवीना दाहाल घिमिरे र सर्लाही कौडेना गाउँपालिका–४ का ४३ वर्षीय लछुमन साह तेलीलाई पक्राउ गरी सार्वजनिक गरिएको काठमाडौँ उपत्यका अपराध अनुसन्धान कार्यालयका सूचना अधिकारी एवं प्रहरी उपरीक्षक काजीकुमार आचार्यले जानकारी दिए ।उनले भने, 'पक्राउ परेकामध्ये नविनाले युके पठाइदिने भन्दै दुई जनाबाट रु ५२ लाख र लछुमनले कतार पठाइदिने भन्दै तीन जनाबाट रु छ लाख लिई सम्पर्कविहीन भएका भन्ने पीडितको उजुरीका आधारमा निजहरूलाई काठमाडौँबाट पक्राउ गरिएको हो ।'पक्राउ परेकालाई आवश्यक अनुसन्धान तथा कारबाहीका लागि वैदेशिक रोजगार विभाग ताहाचल पठाइएको सूचना अधिकारी आचार्यले बताए ।"
विष्णुमतिमा गाडीसहित बगेकी महिलाको उद्धार,काठमाडौँ — काठमाडौँको टोखामा गएराति गाडीसहित बगेकी एक महिलाको प्रहरीले उद्धार गरेको छ । राति १० बजेको समयमा काठमाडौँको टोखा नगरपालिका–६ ग्राण्डी अस्पताल पछाडि विष्णुमति खोला किनाराबाट बा प्र०१–०३१ च ६१४१ नम्बरको निजी कार अचानक खोलामा खसेको थियो ।काठमाडौँको धुम्बाराही बस्ने अङ्कुश सिंहले चलाएको कारबाट भावना ओली गाडीसहित बगेकी थिइन् ।चालक खोला किनारामा हामफाल्न सफल भएका थिए भने गाडीभित्र सवार ओलीलाई खोलाले बगाएको थियो । बाँनियाटार पुलमा आइपुगी गाडी अड्किएको अवस्थाबाट महिलाको उद्धार गरिएको प्रहरी पसिर काठमाडौँका प्रवक्ता एवं प्रहरी उपरीक्षक अपिलराज बोहराले जानकारी दिए।उनका अनुसार उद्धार गरिएकी महिला दाङ घर भई हाल टोखा बस्दै आएका थिए। उनलाई प्रहरीले स्थानीयको सहयोगमा उद्धार गरी उपचारका लागि ग्रिनसिटी अस्पताल पठाएको छ ।क्रेनको सहायताले खोलाभित्र रहेको कारसमेत बाहिर निकाली प्रहरी प्रभाग नयाँ बसपार्कमा राखिएको प्रहरीले जनाएको छ ।
काठमाडौँ उपत्यकामा लागूऔषध दुर्व्यवसनीको बिगबिगी छ : प्रहरी महानिरीक्षक थापा,"काठमाडौँ — नेपाल प्रहरीका प्रहरी महानिरीक्षक दीपक थापाले काठमाडौँ उपत्यकामा लागूऔषध दुर्व्यवसनीको बिगबिगी रहेको बताएका छन्।उनले लागूऔषध नियन्त्रणका लागि सबैको ऐक्यबद्धता आवश्यक हुने बताए। बिहीबार काठमाडौंमा लागूऔषध दुरुपयोग तथा अवैध ओसारपसारविरुद्धको अन्तर्राष्ट्रिय दिवसको अवसरमा आयोजित कार्यक्रममा बोल्दै उनले यस्तो बताएका हुन्।उनले काठमाडौं उपत्यकामा लागूऔषधको बिगबिगी बढिरहेको बताए। त्यसलाई मध्यनजर गरी नेपाल प्रहरीले काठमाडौं उपत्यका प्रहरी कार्यालयले काठमाडौं उपत्यकाभर लागूऔषध रोकथाम र नियन्त्रणको अभियानलाई सशक्त ढंगले अघि बढाइरहेको बताए।सबै पालिका, सबै तह तप्का र विद्यालय तहमा लागूऔषध विरुद्धको अभियानमा सचेतनामुलक कार्यक्रम लिएर अघि बढिरहेको बताए। लागूऔषधको डिमाण्ड र सप्लाईलाई नियन्त्रण कसरी गर्ने भनेर योजना बनाइ अघि बढ्न जरुरी रहेको बताए। नेपाल प्रहरीले चालु आर्थिक वर्षको जेठ महिनासम्ममा अघिल्लो आर्थिक वर्षमा भन्दा गाँजा ६५ प्रतिशत, अफिम ७७ प्रतिशत, हिरोइन ७९, अन्य औषधिजन्य लागुपदार्थ ५३ प्रतिशतले बरामद गरेको जानकारी दिए।उनले भने, ‘काठमाडौं उपत्यकामा लागूऔषधको बिगबिगी बढिरहेको छ। अहिले काठमाडौं उपत्यका प्रहरी कार्यालयले काठमाडौं उपत्यकाभर हामीले लागूऔषध रोकथाम र नियन्त्रणको अभियानलाई सशक्त ढंगले अघि बढाइरहेका छौँ । हामीले सबै पालिका, सबै तहतप्का र विद्यालय तहमा हामीले लागुऔषध विरुद्धको अभियानमा सचेतनामुलक कार्यक्रम लिएर जाँदैछौँ । सबैको ऐक्यबद्धता भए लागूऔषध दुर्व्यवसनी हामी नियन्त्रण गर्न सक्छौँ । डिमाण्ड र सप्लाईलाई नियन्त्रण कसरी गर्ने भनेर हामीले कार्यक्रम बनाउन जरुरी छ। नेपाल प्रहरीले चालु आर्थिक वर्षको जेठ महिनासम्ममा अघिल्लो आर्थिक वर्षमा भन्दा गाँजा ६५ प्रतिशत, अफिम ७७ प्रतिशत, हिरोइन ७९, अन्य औषधिजन्य लागुपदार्थ ५३ प्रतिशतले बरामद गरेको छ ।’उनले लागूऔषधको न्युनीकरण, रोकथाम र नियन्त्रणको विषय गम्भीर बन्दै गइरहेको बताए। लागूऔषधको नियन्त्रण र निवारणमा समयमै सबै एकजुट हुन नसके उत्पादनशील र सिर्जनशील युवा जनशक्ति गुमाउनुपर्ने अवस्था रहेको बताए।"
खोल्सामा आएको बाढीले बगाएर सव-इञ्जिनियरको मृत्यु,"ललितपुर — ललितपुरको दक्षिणपूर्वी भेगमा रहेको महाँकाल गाउँपालिका–६ ठुलादुर्लुङमा खोल्सामा आएको बाढीले बगाएर सवइञ्जिनियर सविन दाहालको मृत्यु भएको छ ।महाँकाल गाउँपालिका–६ का अध्यक्ष विनोद चौलागाईंले दिएको जानकारीअनुसार बुधबार साँझ ठुलादुर्लुङस्थित भर्‍याङखोल्सामा आएको बाढीले बगाउँदा महाँकाल–४ कालेश्वर स्थायी ठेगाना भई ललितपुर महानगरपालिका–२९ हरिसिद्धी बस्ने २१ वर्षीय सविन दाहालको मृत्यु भएको हो ।'खोल्सामा साँझ अन्दाजी ७:३० बजेतिर आएको बाढीले बगाएर मृत्यु भएको हो, हामीले बेलुकी १० बजेतिर खोजी गर्दा थाहा पाएर मृतकको शवलाई पत्ता लगायौँ, यहाँका सबै सडक बन्द छन्, हामीले नेपाली सेनालाई खबर गरेर हेलिकप्टर मगाएका छौँ,' उनले भने।"
काठमाडौं महानगरको कार्यपालिका बैठक बहुमत दलले बोलाउने चेतावनी,"काठमाडौँ — काठमाडौं महानगरपालिकाको कार्यपालिका बैठक बुधबार पनि बस्न सकेन । महानगरपालिकाको आर्थिक वर्ष २०८२/८३ को नीति, कार्यक्रम तथा बजेट ल्याउने विषयमा अन्योल कायम रह्यो ।काठमाडौं महानगरपालिका–१७ का वडाध्यक्ष एवं प्रवक्ता नवीन मानन्धरले मेयर बालेन्द्र शाह र उपमेयर सुनिता डंगोलले दुईभित्र कार्यपालिका बैठक नबोलाएमा बहुमत दलका वडाध्यक्षहरु मिलेर बैठक बोलाउने चेतावनी दिएका छन् ।उनले स्थानीय सरकार सञ्चालन ऐन २०७४ ले बहुमत दलका वडाध्यक्षहरु मिलेर बैठक बोलाउन सक्ने प्रावधान रहेकाले मेयर शाह र उपमेयर डंगोललाई दुई दिनको अल्टिमेटम दिएको बताए । ‘मेयर, उपमेयरको विवादका कारण जनताको बजेट रोक्नु भएन,’ उनले भने, ‘अब आउने नगरसभाको नेतृत्व नेपाली कांग्रेसले गर्छ ।’काठमाडौं महानगरको ४२ सदस्यीय कार्यपालिकामा कांग्रेस (२६ सिट) को बहुमत छ । एक सय ६२ सदस्य नगर सभामा पनि कांग्रेस (९७ सिट) को बहुमत छ ।काठमाडौंका मेयर बालेन, उपमेयर सुनिता डंगोल र प्रमुख प्रशासकीय अधिकृत सरोज गुरागाईंबीचको टकराबका कारण महानगरले पहिलो पटक समयमा बजेट ल्याउन नसकेको हो ।काठमाडौं टावर भवन निर्माणको नक्सा स्वीकृतको विषयलाई लिएर भएको विवादका कारण कार्यपालिकाको बैठक गत पुसदेखि बसेको छैन । प्रमुख प्रशासकीय अधिकृत गुरागाईंमाथि काठमाडौं टावर भवन निर्माणको नक्सा प्रक्रिया नै पूरा नगरी स्वीकृत गरेको आरोप छ । यस विषयमा अख्तियार दुरुपयोग अनुसन्धान आयोगले छानबिन गरिरहेको छ ।"
वर्षाका कारण फोहर व्यवस्थापनमा समस्या हुँदैन : काठमाडौं महानगर,"काठमाडौँ — काठमाडौँ महानगरपालिकाले वर्षातका कारण विगतका वर्षमाजस्तो यस वर्ष फोहर व्यवस्थापनमा समस्या नहुने जनाएको छ ।वर्षाको समय सुरू भएसँगै विगतका वर्षमा नागरिकले लामो समयसम्म फोहर व्यवस्थापन नहुँदा निकै समस्या भोग्नुपरेको थियो ।यस वर्ष भने महानगरले वर्षायाम सुरू भएसँगै फोहर व्यवस्थापनका लागि विगतका वर्षमा हुने समस्या समाधान भइसकेकाले सहज हुने जनाएको छ । वातावरण व्यवस्थापन विभागका प्रमुख सरिता राईका अनुसार विगतका वर्षमा पटक–पटक समस्या आउने तीन पिप्लेदेखि अन्तिम फोहर व्यवस्थापनस्थल बञ्चरेडाँडासम्मको सडक मर्मतको काम भइसकेकाले फोहर व्यवस्थापनका लागि सहज हुन्छ ।उनले भनिन्, 'विगतमा फोहर व्यवस्थापन गरिँदै आएको स्थान सिसडोलमा पनि विगतको फोहरलाई (क्यापिङ्) माटोले छोपेर मिलाउने काम गरिसकेको र सडक मर्मतको काम पनि भइसकेकाले फोहरकै कारण नागरिकले सास्ती खेप्नुगर्दैन ।' राईका अनुसार तीन पिप्लेदेखि सिसडोलसम्म केही स्थानमा पहिरो जाने गरेकामा ती स्थानमा पर्खाल निर्माण गरिएकाले नियमित पानी परे पनि समस्या हुँदैन ।महानगरका कूल ३२ वडामध्ये भित्री नौ वडाबाहेक अन्यमा निजी कम्पनीको सहकार्यमा फोहर व्यवस्थापन हुँदै आएको छ । हरेक दिन उपत्यकाबाट एक हजार ६०० मेट्रिकटन फोहर बञ्चरेडाँडामा व्यवस्थापन हुँदै आएको छ । काठमाडौँ उपत्यकाका १८ स्थानीय तहमध्ये सबैभन्दा बढी महानगरको ५०० मेट्रिक टन बञ्चरेडाँडा लग्ने गरिएको छ । निजी क्षेत्रबाट व्यवस्थापन हुने र महानगरको गरी दैनिक कम्तीमा २०० गाडीले फोहर ओसार्ने गरेको छ ।सुरूमा गोकर्ण, सिसडोल हुँदै अहिले बञ्चरेडाँडामा फोहरको अन्तिम व्यवस्थापन हुँदै आएको छ । विसं २०६८ मा सरकारले जारी गरेको फोहरमैला व्यवस्थापन ऐन र २०७७ मा महानगरले जारी गरेको वातावरण तथा प्राकृतिक स्रोत संरक्षण ऐनबमोजिम सहरी सरसफाइ र स्वच्छताका लागि फोहरलाई स्रोतमै छुट्याउने दायित्व उत्पादकको हुने कानुनी व्यवस्था छ ।यसअनुसार उत्पादकले भान्सामा जैविक र अजैविक फोहरलाई छुट्टाछुट्टै भाँडामा राख्नुपर्ने हुन्छ । पछिल्लो समय महानगरले बञ्चरेडाँडामा लग्ने फोहर घटाउनका लागि ३२ वडालाई छ क्षेत्रमा निर्धारण गरेर फोहर वर्गीकरणको काम गरिरहेको छ ।"
परीक्षार्थी बनेर काकाको परीक्षा दिन गएका भतिजा पक्राउ,"काठमाडौँ — नक्कली परीक्षार्थी बनेर आफ्नै काकाको परीक्षा दिन गएको आरोपमा जुम्लाका केशव रोकाया पक्राउ परेका छन् ।काठमाडौँ महानगरपालिका–१४ स्थित जनप्रशासन क्याम्पसमा मंगलबारको एमपीए तेस्रो सेमेस्टरको परीक्षामा काका दानबहादुर रोकायाको तर्फबाट परीक्षामा सहभागी भएको आरोपमा जुम्ला चन्दननाथ नगरपालिका–८ घर भई काठमाडौँ महानगरपालिका–४, धुम्बाराहीमा बसोबास गर्दै आएका २६ वर्षीय केशव रोकायालाई प्रहरीले पक्राउ गरेको हो ।क्याम्पसले दिएको जानकारीका आधारमा प्रहरी वृत्त कालीमाटीबाट खटिएको टोलीले उनलाई पक्राउ गरेको हो । पक्राउ परेका केशवमाथि शिक्षासम्बन्धी कसुर अन्तर्गत मुद्दा दर्ता गरी अनुसन्धान थालिएको जिल्ला प्रहरी परिसर काठमाडौँका सूचना अधिकारी प्रहरी उपरीक्षक अपिलराज बोहराले जानकारी दिए ।उनका अनुसार शिक्षासम्बन्धी कसुर मुद्दामा जिल्ला प्रशासन कार्यालय काठमाडौँबाट ५ दिनको म्याद थप अनुमति लिएर अनुसन्धान अघि बढाइएको छ ।"
'नेपाल-अमेरिका अन्तर्राष्ट्रिय चलचित्र महोत्सव २०२५' सुरु,"काठमाडौँ — अमेरिकाको मेरिल्यान्डमा 'नेपाल-अमेरिका अन्तर्राष्ट्रिय चलचित्र महोत्सव २०२५' सुरु भएको छ । मीन भाम निर्देशित फिल्म 'शाम्बाला' देखाउँदै महोत्सव सुरु भएको हो ।महोत्सवमा नेपाल, अमेरिका, इरान, मेक्सिको, साउदीलगायत १५ देशका फिचर फिल्म, वृत्तचित्र, छोटा चलचित्र र एनिमेसन गरी ३१ फिल्म प्रदर्शन हुनेछन् । चार दिनसम्म चल्ने महोत्सवका फिल्म एएफआई सिल्भर थिएटरका साथै ग्रिनबेल्ट सिनेमा थिएटरमा समेत प्रदर्शन हुनेछ । महोत्सवको समापन दीपक रौनियार निर्देशित फिल्म 'पूजा सर'को प्रदर्शनसँगै हुनेछ ।'शाम्बाला'को प्रदर्शनपश्चात भएको अन्तरक्रियामा कलाकारसँग गरिएको कामबारे मीनले अनुभव सुनाए । 'प्रमुख भूमिका गर्नु भएकी बहिनीसँग काम गर्न हामीले उहाँलाई ५ वर्षसम्म हेर्‍यौं । हरेक महिना दुई चोटी उहाँलाई म घरमा खाना खान बोलाउँथेँ । मलाई उहाँका भित्री रहस्य बुझ्नु थियो,' मीनले भने, 'उहाँलाई कसरी चरित्रलाई ल्याउन सकिन्छ भनेर यसरी काम गरियो । यहाँ उहाँसँगै केही कलाकार बाहेक अन्य त नन एक्टर थिए । त्यतिबेला डोल्पामा क्लोज क्याम्प गर्‍यौं, जहाँ उहाँहरुले फोन पनि गर्न पाउनुहुन्थेन । उहाँहरुमा अभिनयका लागि भोक थियो ।'"
एकदेव लिम्बू र नेहा कक्करको स्वरमा 'झिम झिम',"काठमाडौँ — एकदेव लिम्बूको गीत 'झिम झिम'को हिन्दी रिमेक युट्युबमा सार्वजनिक भएको छ । यो गीतमा एकदेवसँगै चर्चित भारतीय गायिका नेहा कक्करको पनि स्वर समावेश छ ।नेहाले गीतको चर्चित अन्तरा, 'मृग नयनी…'लाई नेपाली भाषामै गाएकी छन् । त्यस्तै गीतका अन्य अन्तरालाई हिन्दीमै एकदेवले गाएका छन् । 'झिम झिम'बोलको स्थायीलाई भने नेपाली भाषामै समेटिएको छ । नेहाले पनि यो स्थायीलाई नेपाली शब्दमै गाएकी छन् । प्लेडिएफएफ नामक युट्युबबाट सार्वजनिक गरेको गीतमा रजत नागपालको संगीत छ ।गीतका शब्द एकदेवसँगै राना सोतालले मिलेर लेखेका हुन् । स्नेहा सेट्टी कोलीले निर्देशन गरेको गीतको भिडियोमा कलाकार ऋतविक साहोरे र अभिनेत्री प्रिया वारियरको अभिनय छ । गीतको भिडियोमा यी दुई कलाकारले यस्ता चरित्रमा अभिनय गरेका छन्, जो विवाह हुँदै गरेको समारोहमा भेटिएका छन् ।यसअघि सुशान्त केसीको 'बार्दली'बोलको गीतको हिन्दी रिमेक गरिएको थियो ।"
सामाजिक सञ्जालमा दुर्व्यवहारविरुद्ध दुई गायिकाले उठाएको कदम,"काठमाडौँ — गायिका समीक्षा अधिकारीले केही दिनअघि आफूलाई सामाजिक सञ्जालमा अभद्र व्यवहार गर्ने व्यक्तिको 'प्रोफाइल' फेसबुकमार्फत सार्वजनिक गरिन् ।अशोक कोइराला नामको अकाउन्टबाट गरिएको प्रोफाइल र टिप्पणी सार्वजनिक गरेपछि ती व्यक्तिले समीक्षालाई मेसेजमार्फत माफी मागे । समीक्षाले माफी मागिएको मेसेजको स्क्रिनसट सार्वजनिक गर्दै आफूले माफी दिएको र ती व्यक्तिको पोस्ट हटाएको जानकारी दिइन् ।समीक्षाले लेखिन्, 'माफीको दायरालाई मैले नाघ्न सकिनँ । त्यसैले उहाँलाई माफ गरेँ । अरूलाई चाहिँ आफ्नो व्यक्तित्व चिनाउनुअघि आफूलाई चिन्नुहोस् । सङ्घर्षको मैदानमा लड्दै उठेकी मान्छे म, अरूलाई लडाउँछु भन्दा आफू पनि लडिन्छ भन्ने सबैले ख्याल गर्नुहोस् ।'समीक्षाले यसरी पोस्ट राख्न थालेपछि उनीमाथि अश्लील र अपाच्य टिप्पणी गर्नेहरू हच्किन थालेका छन् । यद्यपि तुलनात्मक रूपमा कम भए पनि अपाच्य टिप्पणी आउन भने रोकिएका छैनन् ।गायिका एलिना चौहानले पनि समीक्षाले सुरु गरेको कदमलाई पछ्याउँदै बुधबारदेखि सोही उपाय अपनाएकी छन् । लामो समयदेखि साइबर दुर्व्यवहार खेपिरहेकी एलिनाका अनुसार यसपटक भने स्थिति असह्य भयो । उनले भनिन्, 'मैले त सहूँला तर मेरो आमालाई, परिवारलाई कस्तो असर पर्छ ?'समीक्षाले प्रोफाइल सार्वजनिक गर्न थालेपछि एलिनालाई लागेको थियो, अब मलाई यस्ता कमेन्ट आउन बन्द होलान् तर त्यसो भएन । एलिनाको सम्बन्ध विच्छेद वा पूर्वपतिको सन्दर्भ जोडेर आउने अपाच्य कमेन्टले उनलाई निकै चिन्तित बनायो । उनले आफूलाई सामाजिक सञ्जालमा अश्लील टिप्पणी गर्नेहरूको प्रोफाइल लगातार सार्वजनिक गरिरहेकी छन् । यसरी राखेपछि ८० प्रतिशत नकारात्मक कमेन्ट आउन छाडेको उनले बताइन् ।समीक्षाले पनि आफूलाई असह्य भएपछि सार्वजनिक रूपमा प्रोफाइल राख्न बाध्य भएको बताइन् । 'कहिलेसम्म सहने ? अति भयो । फेसबुकमा नकारात्मक पोस्टले झन् पीडा दिन खोज्नेहरूलाई सार्वजनिक गरेकी हुँ,' उनले भनिन् ।एलिनाले अहिले नकारात्मक कमेन्ट मात्र होइन, सकारात्मक प्रतिक्रियाहरू पनि सार्वजनिक गरिरहेकी छन् । उनले भनिन्, 'राम्रो कमेन्ट पनि छानेर हालिरहेकी छु । मानिसहरूलाई त्यसले मोटिभेट पनि गर्छ । समाजमा नराम्रो मात्र छैन, राम्रो मान्छे पनि छन् भन्ने सन्देश जान्छ ।'समीक्षा र एलिना मात्र होइनन्, यस्तै व्यवहारको सामना अन्य महिला सेलिब्रिटीहरूलाई पनि गर्नुपरेको छ । केही समयअघि आफ्नो विचार कुशल तरिकाले व्यक्त गर्दा अभिनेत्री सुरक्षा पन्तमाथि साइबर हमला भएको थियो । उनलाई लक्षित गर्दै लैंगिक टिप्पणी, अपाच्य र अश्लील शब्द सामाजिक सञ्जालमा बर्सिएका थिए । त्यसअघि अभिनेत्री दीपाश्री निरौलालाई पनि विचार व्यक्त गरेकै कारण सामाजिक सञ्जालमा दुर्व्यवहारको सामना गर्नुपरेको थियो ।यसरी सामाजिक सञ्जालमा दुर्व्यवहार गर्नेहरूको प्रोफाइल सार्वजनिक गर्ने सुरुआत भने अभिनेत्री ऋचा शर्माले गरेकी थिइन् । अभिनेत्री पन्तको समर्थनमा पोस्ट लेख्दा उनलाई समेत अभद्र टिप्पणी र धम्कीपूर्ण अश्लील मेसेजहरू आएका थिए ।ऋचाले ती पोस्ट र मेसेजसहित प्रयोगकर्ताहरूको प्रोफाइल सार्वजनिक गर्न थालेपछि लगातार माफी मागिएका भिडियो तथा सन्देशहरू आउन थालेका थिए । केहीले त 'त्यो हटाइएन भने आत्महत्या गर्छु, मेरो करिअर सकिन्छ' समेत भनेको उनले बताएकी थिइन् । ऋचाले माफी मागेकाहरूलाई माफी दिँदै पोस्ट हटाएको बताएकी थिइन् ।सामाजिक सञ्जालमा दुर्व्यवहार भएमा प्रहरीको साइबर ब्युरोमा गएर उजुरी दिन सकिन्छ । तर एलिनाका अनुसार त्यहाँ उजुरी दिँदा खासै कारबाही नभएकाले धेरै सेलिब्रिटीले भरोसा गर्दैनन् । उनले भनिन्, 'साइबरमा रिपोर्ट गरे पनि वास्ता नै गर्दैनन् । कति जनालाई समात्ने भन्ने हुँदो रहेछ कि के हो ? त्यहाँबाट नहुने भएपछि अब म आफैँ लड्छु भनेर लागेको छु ।'एलिनाले यस्तो व्यवहार तुलनात्मक रूपमा पुरुषभन्दा महिलामाथि बढी हुने बताइन् । 'डिभोर्स भएका पुरुष कलाकार पनि कति छन् । तर अहिलेसम्म कसैलाई त्यस्तो टिप्पणी आएको देखिएन । महिलाको हकमा बढी हुँदो रहेछ,' उनले थपिन्, 'अब कहिलेसम्म सहने ? फेक आइडी बनाएर पूर्वपतिसँग फोटो जोडेर मिलन भयो भनेर हाल्ने, असभ्य टिप्पणी गर्ने, नयाँ व्यक्तिसँग जोडेर नयाँ श्रीमान् भनेर देखाउने ? यो चरित्रहत्या कहिलेसम्म ?'"
"नाटक ‘सिक रुम’ : अन्तहीन दुखाई, गन्तव्यविहीन सम्बन्ध","काठमाडौँ — दुई निकै फरक पात्र ! तर, चोटमा समान । उनीहरूभित्रका त्यही चोट र दागले कलिना र दिवसलाई 'सिक रुम' पुर्‍याउँछ । पीडा र दुखाई बिर्साउने चौतारीमा भेटिएका यी दुई त्यही दुखाईहरूसँगै ठोक्किइरहन्छन्, निरन्तर ! 'सिक रुम' एउटा यस्तो कोठा हो, जहाँ बिरामी आराम गर्न आइपुग्छ । बिरामीका लागि छुट्याइएको यो कोठा, घाउ र चोट निको हुने प्रतीक्षालय पनि हो !किशोर उमेरका कलिना(नुरु खनाल) र दिवस(अभिषेक खड्का) को पहिलो भेट 'सिक रुम'मै हुन्छ । यहीँ उनी दुईले एक अर्काको घाउबारे कुरा गर्छन् । घाउमा लागेका दाग निशंकोच देखाउँछन् । र, एक अर्काको दुखाईमाथि समानूभूत र सहानुभूति प्रकट गर्छन् ।पेट दुखेर कलिना विद्यालयको बिरामी कोठामा पुग्छिन् । त्यहाँ राखिएका दुई पलङमध्ये एउटामा लम्पसार पल्टिन्छिन् । पेट सुमसुम्याउँछिन् । दुखेर छटपटिँदा कहिले पलङमाथि उफ्रिन्छिन् त कहिले लम्पसार बन्छिन् ! त्यतिकैमा घुँडा र हात रक्ताम्मे पारेका किशोर कोठाभित्र प्रवेश गर्छन् । आँखाको ठिक तलतिर केही कुराले चट्ट काटेको दाग पनि छ । उट्पट्याङ गरेर त्यहाँ पुगेका दिवससँग कलिनाले 'सिक रुम' आइपुग्नुको कारण सोध्छिन् । स्कुलको कौसीमा साइक्लिङ गरेर शरीरभरि चोट पुर्‍याएका दिवसको हालत देखेर कलिनाले फेरि सोध्छिन्, 'दुख्छ ?' ।'कथाघेरा थिएटर'मा मञ्चनरत नाटक 'सिक रुम'मा निर्देशक आकांक्षा कार्कीले यही मसिनो शब्दमार्फत गम्भीर विषय पस्केकी छन् । राजीव जोसेफको नाटक 'ग्रुसम प्लेग्राउन्ड इन्जरिज'को नेपालीमा रूपान्तरित यो नाटकमा यी दुई पात्र उभ्याउँदै जटिल प्रेम सम्बन्ध, मानवीय जटिलता, कमजोरी र नरमपना प्रस्तुत गरिएको छ ।नाटकको केन्द्रमा छ, आफूलाई क्षति पुर्‍याउने(सेल्फ हार्म) गर्नेहरू । नाटकमा कलिना र दिवसबीचको सम्बन्ध जटिल छ । उनी दुई मिल्ने साथी होइनन्, आदर्श प्रेमी पनि होइनन् । तर, जति पटक भेटिन्छन्, त्यही घाउकै कारण भेटिन्छन् । अर्थात् दुईको अधिकांश भेट या त अस्पतालमा हुन्छ, या त सिक रुममा । लामो समयको अन्तरालमा भेटिरहँदा उनीहरुबीच गहिरो मित्रता देखिन्छ । दुईले कतै न कतै एकअर्काप्रतिको प्रेम पनि स्विकारिरहेका हुन्छन् ।तर, यी दुई बेग्लै संसारमा बाँच्छन् । प्रेमकै पनि बेग्ला–बेग्लै बाटो समात्छन् । तर, एकअर्काप्रति उतिकै वास्ता अनि प्रेम प्रकट गरिरहन्छन् । उनी दुईबीचको जटिल सम्बन्धमार्फत प्रेमको फरक आयाम नाटकले आभास गराउँछ । एक अर्काका कमजोरी, समस्या खुलेर देखाउँछन् । आफूले बनाएको घाउमाथि गफिन्छन्, र त्यसका पीडा बाँड्ने कोसिस गर्छन् ।कलिना र दिवस दुवैले आफूलाई चोट पुर्‍याइरहेका हुन्छन् । कलिनाले कहिले चक्कुले तिघ्रामा घाउ पार्छिन्, त कहिले बिजुलीको खम्बामा चढिरहन्छन् दिवस । तर, यी दुईले आफैंलाई किन चोट दिइरहेका हुन्छन् त ? 'सिक रुम'ले खासै बलियो कारण दिँदैन । दिवस त्यही चोटमार्फत कलिनासँग नजिक हुन चाहन्छन् ।दिवसको विश्वास छ, कलिनाले चोट छुने बित्तिकै उनी निको हुन्छन् । त्यसैले आफ्नो चोट निको हुने आसमा कलिनाको नजिक परिरहन्छन् । तर, के दिवस कलिनाप्रतिको प्रेमकै कारण बारम्बार चोट बोकेर उनीकहाँ पुगिरहेका त हुँदैनन् ? कुन अन्तर्द्वन्द्वले गर्दा कलिना आफूलाई रक्ताम्मे पारिरहेकी हुन्छिन् ?नाटक दुई पात्रको आन्तरिक द्वन्द्वमाथि अझै खुलेको भए, मनोविज्ञान, तनाव र जटिलतामाथि नाटकको बहस बृहत्तर हुने थियो । तर, यो कथा उठाउँदै गर्दा निर्देशक आकांक्षाले बाल्यकालका तनाव, जीवनका जटिलता र पीडाबीच बाँचिरहेकालाई बारम्बार सोधेकी छन्, 'घाउ दुख्छ?' यो प्रश्न, साहस हो, जीवन जिउने प्रेरणा र उत्साह हो । सहँदै आएको दुखाई, चोट र घाउलाई भुलाइदिने 'पेनकिलर' पनि ! दुखिरहँदा कसैले 'दुख्छ ?' भनेर सहानुभूत गर्नु नै पनि त ठूलो राहत हो ।यो नाटकमा दर्शकलाई जोडिरहने एउटा गज्जबको शैली छ । त्यो हो, नाटकमा प्रयोग 'नन-लिनियर' शैली ! जस्तै, मञ्चमा कहिले कलिना र दिवसको किशोर अवस्था देखिन्छ त कहिले युवा अवतार । जिज्ञासा, नौला प्रयोग, पहिलो अनुभव किशोर अवस्थालाई जीवन्त बनाइदिने दृश्य हुन् ।यी दृश्यमा अधिकांश समय कलिना र दिवसमा नौला प्रयोगको जिज्ञासा धेरै भेटिन्छ । प्रेम, यौन अनि भविष्यका अधिकांश विषय यसमा पाइन्छ । तर, युवा हुँदाका दृश्यहरूमा सम्बन्ध, जीवन भोगाई अनि अनुभूति केन्द्रमा छन् । साथै, यसमा उनीहरूका विगत र सम्झनाका सुन्दर प्रसंग भेटिन्छन् ।यी दुईको जीवनको आरोह–अवरोहलाई एउटै मञ्चमा जीवन्त प्रस्तुत गर्न निर्देशक आकांक्षाले समातेको यो शैली निकै सुन्दर देखिन्छ । एउटा दृश्यमा दिवस र कलिनाको विगत अनि वर्तमानलाई एउटै मञ्चमा उभ्याउँदै ती पात्रलाई सम्मिलित गराइएको छ । जब वर्तमानका दिवस(सुदाम सिके)ले विगतकी कलिना(नुर खनाल)सँग सवाल-जवाफ गर्छिन्, तब वर्तमानकी कलिना(आकांक्षा कार्की)ले विगतको दिवस(अभिषेक खड्का)सँग सञ्चार गर्छिन् । मञ्चमा गरिएको यस किसिमको प्रयोग नै 'सिक रुम'लाई परम्परागत कथ्य शैलीबीच दर्शकसामु नयाँ प्रयोग पस्कन्छ।एउटै सिलसिला दोहोरिरहँदा भने नाटक लामो लाग्छ । अधिकांश समय दिवस र कलिनाको भेट सिक रुम, अस्पतालमा भइरहेको हुन्छ । किशोरदेखि युवा अवस्थाका उही एकैनासका घटनाले नाटक लम्बेतान बनाइदिएको छ । दोहोरिइरहने केही दृश्य हटाइएको भए, 'सिक रुम' को कथा रोचक र प्रयोग झनै सटिक हुने थियो ।यो नाटकमार्फत निर्देशक कार्कीले दुई सशक्त प्रतिभालाई चिनाइदिएकी छन् । अभिषेक खड्काले दिवसको उट्पट्याङ स्वभाव, जिज्ञासा र कोमल स्वभावलाई मञ्चमा उभ्याउँदै अभिनयको दुनियाँमा आफ्ना लागि फराकिलो स्थान बनाउन सफल छन् । त्यस्तै, नुरु खनालले पनि कलिनामार्फत आफूलाई चिनाएकी छन् । सुदाम र आकांक्षाको परिपक्व अभिनयको साक्षी बन्न भने, 'सिक रुम' नै हेर्नुस् ।नाटकमा संवादको प्रयोग निकै सिपालु ढंगले प्रयोग गरिएको छ । कलिना र दिवस बारम्बार अंग्रेजी शब्द मिसाएर बोलिरहेका हुन्छन् । यसको अर्थ नाटक अंग्रेजी भाषामा छ भन्ने होइन । तर, नाटकले जुन वर्गको कथा बोकेको छ त्यही अनुरूपको भाषा पक्रेको छ । कलाकार समय र परिस्थिति सुहाउँदो तरिकाले नेपाली र अंग्रेजी भाषामा बोल्छन् । किशोर, किशोरीले बोल्ने ‍केही 'स्ल्याङ' को प्रयोगले दर्शक हँसाइरहन्छ ।त्यस्तै, सेट डिजाइनले घनश्याम श्रेष्ठको कला झल्काएको छ । नाटकमा प्रयोग सेटमा अन्तहीन चित्रकलाको प्रयोग छ । सिधा रेखाहरूको यो रेखांकन अंकित कलाको अन्त देखिन्न । यसले कलिना र दिवसको अन्तहीन दुखाई र सम्बन्ध बोलिदिन्छ । उनीहरूको सम्बन्धले कहिल्यै गन्तव्य भेट्दैन । मसिना प्रप्सहरुले कहिले मञ्च अस्पतालजस्तो देखाएको छ त कहिले उनीहरूका व्यक्तिगत कोठाजस्तो !खासमा 'सिक रुम'ले एउटा यस्तो सुरक्षित स्थान(सेफ स्पेस)को कुरा गर्छ, जहाँ पीडा सुनाउन सकिन्छ । दुखाईहरूमा खुलेर रुन सकिन्छ । जहाँ दुखाई र पीडा सुनिदिने कोही नजिक भइदिन्छन् । कलिना र दिवसका लागि एक अर्का नै त्यो सुरक्षित ठाउँ हो । उनीहरू जब-जब पीडामा पर्छन्, वर्षौंपछि पनि एक अर्काको आमुन्नेसामुन्ने देखा पर्छन् । बारम्बार एक अर्कालाई सोध्छन्,'दुख्छ ?' सायद, पीडा सुनिदिनेकै उपस्थिति पनि चोट निको हुने मल्हम हो ।अब सोचौँ, के तपाईँको जीवनमा त्यस्तो कुनै 'सिक रुम' छ ? जहाँ दुखेका घाउ र रक्ताम्मे चोट देखाउन सकिन्छ ?"
‘नेपाली क्रिएटर्स फेस्ट २०२५’ हुँदै,"काठमाडौँ — क्यानाडामा 'नेपाली क्रिएटर्स फेस्ट २०२५' हुने भएको छ । आयोजक संस्था मानभी फाउन्डेसनले अन्तर्राष्ट्रिय विद्यार्थी, नयाँ आप्रवासी, युवा, तथा क्यानाडामा बस्ने नेपालीलाई सिर्जनात्मक प्रतिभा प्रस्तुत गर्न यो प्लेटफर्म दिने तयारी थालेको हो ।यो कार्यक्रममा नृत्य, गायन, फोटोग्राफी, भिडियोदेखि कविता, कला, संगीतलगायत विभिन्न विधासहित इच्छुक सहभागी हुन पाउनेछन् । प्रतिस्पर्धाको मूल्यांकन नेपाल, क्यानाडा र अमेरिकाका निर्णायकले गर्नेछन् ।भर्चुअल रुपमा सुरु भएपनि यो कार्यक्रमको ग्रान्ड फिनाले टोरन्टोमा प्रत्यक्ष रूपमा आयोजना गरिने आयोजक संस्थाका विधान कार्कीले बताए । 'यो केवल प्रतिस्पर्धा मात्र होइन, सांस्कृतिक एकता, प्रतिभा अभिव्यक्ति र नयाँ सञ्जाल निर्माण गर्ने एक सुनौलो अवसर हो,' उनले भने ।"
‘आइस रोड : भेन्जेन्स’को ट्रेलरमा नेपाली दृश्य,"काठमाडौँ — नेपालमा करिब दुई हप्ता छायांकन भएको अमेरिकन एक्सन थ्रिलर फिल्म फिल्म ‘आइस रोड : भेन्जेन्स’को ट्रेलर सार्वजनिक भएको छ ।ट्रेलरमा नेपालको पाटन क्षेत्र र नेपाली गाउँका दृश्यहरू देख्न सकिन्छ । अष्ट्रेलियामासमेत नेपाली गाउँको सेट बनाएर फिल्मको सुटिङ गरिएको थियो । ‘नेपालमा सन् २०२२ र ०२३ गरी दुई पटक सुटिङ गरिएको थियो,’ नेपालमा फिल्मको निर्माण व्यवस्थापन गरेको आइसफल प्रोडक्सनका प्रमुख रामकृष्ण पोखरेलले भने ।‌फिल्मलाई जोनाथन हेन्स्लेले निर्देशन गरेका हुन् । फिल्मको ट्रेलर २ मिनेट २७ सेकेन्डको छ । यसअघि ०२१ मा फिल्मको पहिलो भाग ‘आइसरोड’ रिलिज भएको थियो । यो दोस्रो शृंखला हो ।फिल्मको कथामा माइक (लिआम नीसन) नामका पात्र आफ्नो दिवंगत भाइको अस्थी सेलाउने उद्देश्यले नेपालको सगरमाथा यात्रामा हिँड्छन् ।जब उनी एक स्थानीय गाइडसँग पर्यटकहरूसहितको टुर बसमा यात्रा गरिरहेका हुन्छन्, उनीहरू अचानक दुश्मनहरूसँग ठोक्किन पुग्छन् । यहाँबाट फिल्मको संघर्ष सुरु हुन्छ ।फिल्ममा अभिनेता लिआम नीसनको मुख्य अभिनय छ । त्यसैगरी चिनियाँ अभिनेत्री फ्यान बिङबिङ र अमेरिकी अभिनेता मार्कस थोमस पनि मुख्य भूमिकामा देखिनेछन् । फिल्म आगामी २७ जुनमा रिलिज हुनेछ ।"
"मिस नेपाल-२०२५ को आवेदन खुला, थपियो कोस्मो उपाधि","काठमाडौँ — मिस नेपाल-२०२५ का लागि आवेदन खुला गरिएको छ । आयोजक संस्था हिडन ट्रेजरले यो वर्षबाट ‘मिस कोस्मो’को उपाधि थप गरिएको जानकारी गराउँदै आवेदन खुला गरेको हो ।मिस नेपालको फिनाले भदौ १४ मा गोदावरीस्थित सनराइज कन्भेन्सन सेन्टरमा हुनेछ । यो वर्ष प्रतियोगिताबाट चार विजेता घोषणा गरिनेछन् । मिस नेपाल वर्ल्ड, मिस नेपाल इन्टरनेस्नल, मिस नेपाल अर्थ र थप गरिएको मिस नेपाल कोस्मो रहेको छ । ‘मिस नेपाल कोस्मो’को उपाधि जित्नेले भियतनाममा हुने ‘मिस कोस्मो’मा सहभागी हुन पाउनेछन् । आयोजक संस्था मिस नेपाल २०२५ को खोजीका लागि देशका विभिन्न सहरमा पुग्नेछ । त्यहाँबाट छानिएका सुन्दरीहरुले ग्रान्ड फिनालेका लागि ग्रुमिङ तथा विशेष प्रशिक्षण प्राप्त गर्नेछन् ।हिडन ट्रेजरका निर्देशक सुवर्णबहादुर क्षेत्री विगतका उपलब्धिमा टेक्दै सुनौलो भविष्यतर्फ मिस नेपाल अगाडि बढेको धारणा राखे । ‘गत वर्ष हामीले मिस नेपालको २९ ‌औं वर्ष पूरा गरेको खुशीयाली मनायौं । यो वर्ष ३० औं वर्षमा आइपुगेका छौं । यो वर्ष हामीसँग विगतमै अड्किएका छौं कि ? भविष्यतर्फ लम्कँदै छौं भन्ने प्रश्न छ,’ उनले भने, ‘यहाँसम्म आउँदा हामी विगत र वर्तमानका उपलब्धिसँगै भविष्यतर्फ अगाडि बढ्दैछौं ।’मिस नेपाल २०२४ आश्माकुमारी केसीले हिडन ट्रेजरले आफूलाई हिल जुत्तामा हिँड्नुभन्दा पनि जीवनको यात्रामा हिँड्न सिकाएको बताइन् । ‘यो यात्रा विश्व स्टेजमा आफूलाई पुर्‍याउनु मात्रै थिएन । आफ्नै अगाडि आफू कसरी प्रस्तुत हुने भन्ने पनि थियो । मिस नेपालको यो यात्रामा मैले कहिल्यै नभेटेको आश्माकुमारी केसीलाई भेटें । आफ्नो कमजोरी देखाउनु कमजोरी होइन भन्ने जानें । कोमलताबीच पनि तपाईं बलियो बन्न सक्नुहुन्छ भन्ने सिकें,’ आश्माले भनिन् ।२०२३ की मिस नेपाल श्रृच्छा प्रधानले नेपालको हिमाल पग्लिरहेकोले यो मुद्दामा सबैको गम्भीर ध्यान पुग्नुपर्ने बताइन् । मिस नेपालको प्लेटफर्मबाट विश्वमै परिवर्तन ल्याउन सुन्दरीले भूमिका खेल्न सक्ने पनि उनको धारणा छ । ‘अहिले हाम्रो हिमालहरु पग्लिन थालेका छन् । त्यसैले यसमाथि हामीले काम गर्नुपर्ने समय आएको छ,’ श्रृच्छाले भनिन्, ‘मिस नेपाल भएर विश्व मञ्चमा पुगिरहँदा मैले धेरै कुरा सिक्न पाएँ । थुप्रै देशका सुन्दरीहरुसँग भेट्न पाएँ । खासमा हामी परिवर्तनका दूत हौं । त्यसैले मिस नेपालको यो मञ्चले प्रदान गर्ने सबै प्लेटफर्ममार्फत हामीले परिवर्तन ल्याउन जरुरी छ ।’मिस नेपाल अर्थ २०२४ सुमना केसी, आफूले मिस अर्थको मञ्चमा ‘आउटफिट’को उपाधि जित्नुसँगै मिस नेपालको यो यात्राले डेन्टिस पेसालाई बेग्लै तरिकाले काम गर्न उत्साह थपिदिएको बताइन् । ‘अहिले मैले मेरो डेन्टिस पेसामार्फत कसरी अरुको सेवा गर्ने ? भन्ने जिम्मेवारीप्रति संवेदनशील बनाइदिएको छ,’ उनले भनिन् ।मिस नेपाल इन्टरनेसनल २०२४ करुना रावत विश्वका ७६ सुन्दरीसँग मिस इन्टरनेस्नलको मञ्च उक्लिरहँदा त्यहाँ आफूले नेपालको प्रतिनिधित्व गर्न पाउँदा गर्विलो अनुभव भएको सुनाइन् । ‘मिस नेपाल बन्ने मेरो सानैदेखिको सपना हो । तर, जीवनको यात्राले कोरिया पुर्‍यायो । तर, मिस नेपालको सपनाले देशमा फर्कायो । तीन महिनाको तालिमले मलाई सबै दायरा फराकिलो बनाइदियो,’ उनले भनिन्, ‘विश्वका मञ्चमा पुग्नु देशको प्रतिनिधि गर्नु हो । त्यसैले सबैको जितमा हामी खुसी बनौं, हाम्रो जित नै देशको जित हो ।‘ हिडन ट्रेजरले सुन्दरलाई एकत्रित मात्रै नगरी महिला सशक्तीकरण गर्दै महिला नेतृत्त्व निर्माणमा काम गरिरहेको पनि बताइन् ।"
'लालीबजार'को पोस्टरमा स्वस्तिमा खड्का,"काठमाडौँ — यम थापाको निर्देशनमा बन्न लागेको चलचित्र 'लालीबजार' को पोस्टर सार्वजनिक भएको छ । निर्माण टिमले सामाजिक सञ्जालमार्फत अभिनेत्री स्वस्तिमा खड्काको चरित्र चिनाउने पोस्टर सार्वजनिक गर्दै फिल्मको प्रदर्शन मितिसमेत सार्वजनिक गरेको छ ।सार्वजनिक पोस्टरमा अभिनेत्री स्वस्तिमा गर्भधारणको अवस्थामा देखिन्छिन् । चम्किलो पहिरनमा देखिएकी उनको अनुहार शृंगारले धपक्कै बलेको छ । यो फिल्म फागुन १ देखि प्रदर्शनमा आउने निर्देशक थापाले जनाए । 'मेरी मामू'को निर्देशनपश्चात् करिब ५ वर्षपछि निर्देशक थापा यही फिल्ममार्फत निर्देशनमा फर्कँदैछन् । फिल्मको छायांकन बर्दियामा दसैंपछि गरिने जनाइएको छ ।निर्देशक थापाका अनुसार पटकथा तयार भएसँगै निर्माण टोली 'कास्टिङ'का लागि जुटिसकेको छ । सामाजिक विषयवस्तुमा आधारित यो फिल्ममा अहिलेसम्म अभिनेत्री स्वस्तिमा मात्रै तय भएकी छन् । बाँकी कलाकारबारे विस्तारै जानकारी दिँदै जाने निर्देशक थापाले बताए । यसअघि थापाद्वारा लिखित 'अञ्जिला' प्रदर्शनमा आयो । उनले केही समयअगाडि मात्रै 'परान' भन्ने फिल्म लेखेका थिए ।यसअघि 'राज्जा रानी' निर्देशन गरेका थापाले 'कान्छी', 'ह्याप्पी डेज'लेखेका थिए ।"
वृत्तचित्र 'जिरो टू ८८४८' को ट्रेलर सार्वजनिक,"काठमाडौँ — वृत्तचित्र 'जिरो टू ८८४८' को ट्रेलर सार्वजनिक गरिएको छ । सोमबार काठमाडौंमा कार्यक्रम गर्दै निर्माण टिमले वृत्तचित्रको ट्रेलर सार्वजनिक गरेको हो ।नेपालकै होचो ठाउँ झापाको कचनकवलदेखि सगरमाथाको चुचुरोसम्मको रोचक, साहसिक र ऐतिहासिक यात्रा समेटिएको यो वृत्तचित्रलाई निरञ्जन पाण्डे र बलराम बुढाथोकीले संयुक्त रूपमा निर्देशन गरेका हुन् ।वृत्तचित्रमा सञ्चारकर्मी प्रेम बानियाँको सगरमाथा आरोहणदेखि १८ पटक सगरमाथा टेकेका टेण्डी शेर्पा, विश्व साइकल यात्री पुष्कर शाह, आरोही, तथा लेखक कोन्राड एन्कर, आङपासाङ शेर्पालगायतको यात्रा प्रस्तुत छ । प्रेमका अनुसार यो वृत्तचित्र देश चिनाउने उनको अठोट हो ।'यो केवल वृत्तचित्रमात्रै होइन । देश चिनाउने हाम्रो अठोट हो,’ प्रेमले भने, ‘समुद्री सतहबाट ५८ मिटरमा रहेको कचनकवललाई खनेर समुद्री सतह बराबर बनाउन सकिन्छ र त्यहाँ एउटा गाउँ बसाल्न सकिन्छ, जहाँबाट सगरमाथासम्मको यात्रा गर्न सकिन्छ भन्ने अवधारणा हामीले यसमार्फत अघि सारेका छौं' ।वृत्तचित्रलाई निर्देशकद्वय निरन्जन र बलरामले मिलेर सम्पादन तथा छायांकन गरेका हुन् । सगरमाथा शिखरका दृश्य सुजन गुरुङ र दोजी शेर्पाले खिचेका हुन् ।"
कथाघेरामा नाटक 'सिकरुम',"काठमाडौँ — टेकुस्थित कथाघेरा(कौसी) थिएटरमा नयाँ नाटकको मञ्चन सुरु भएको छ । राजिव जोसेफको नाटक 'ग्रुसस प्लेग्राउन्ड इन्जरिज'को नेपाली रुपान्तरणलाई रंगकर्मी आकांक्षा कार्कीले गरेकी हुन् ।यो नाटकमा दुई किशोर किशोरी आफ्ना चोटहरुमार्फत कसरी नजिकिन्छन् ? अनि ती घाउहरुले दुईबीच कति वर्षको सम्बन्ध स्थापना गरिदिन्छ भन्ने कथा प्रस्तुत गरिएको छ । निरन्तर रंगमञ्चमा मञ्चन हुने नाटकबीच 'सिकरुम' बेग्लै स्वाद बोकेर कथाघेरा आइपुगेको छ । यो नाटकमा चार कलाकारको अभिनय छ । निर्देशक आकांक्षासँगै कलाकार सुदाम सिके, अभिषेक खड्का र नुर खनाल मञ्चमा देखिने कलाकारहरु हुन् ।असार ६ देखि सुरु भएको यो नाटक असार २८ सम्म मञ्चन हुनेछ । नाटकमा नरेश गजुरेलको संगीत छ । यसअघि कथाघेराले 'भजाइना मोनोलग', 'दयालु रुख', 'अइया माया', 'सेम टाइम नेक्स्ट इयर', 'पाँच', 'प्राइभेट इज पोलिटिकल', 'हरेक बबाल कुरा', 'एनिमल फार्म', 'धुमधामको घुमघामलगाय तका थुप्रै नाटक निर्माण गरिसकेको छ ।"
‘फर्की फर्की’ र अनमोलविरुद्ध मुद्दा दर्ता गर्दै नरेन्द्रबहादुर श्रेष्ठले भने- मेरो नम्बर दुरुपयोग भयो,"काठमाडौँ — अभिनेता अनमोल केसीसहित चलचित्र ‘फर्की फर्की’को टिमविरुद्ध आफ्नो मोबाइल  नम्बर दुरुपयोग गरेको भन्दै कलाकार तथा साहित्यकार नरेन्द्र बहादुर श्रेष्ठले जिल्ला अदालत काठमाडौंमा मुद्दा दायर गरेका छन् ।आफूले पटक पटक उक्त नम्बर फिल्मबाट हटाउन आग्रह गर्दा पनि नहटाएपछि मुद्दा दायर गरेको श्रेष्ठले बताए। ‘०८१ जेठमा फिल्म फर्की फर्की रिलिज भयो । फिल्ममा अभिनेता अनमोल केसीले अभिनेत्रीलाई आफ्नो भनेर दिएको नम्बर मेरो रहेछ। फिल्म हेर्नेहरूले १३ महिनादेखि मलाई अनमोल केसीको नम्बर भनेर लगातार कल गरेर दु:ख दिइरहेका छन्,’ श्रेष्ठले भने ।उनले आफू केही महिनायता यही कारण तनाबमा गएको गुनासो गरे । श्रेष्ठले अभिनेता केसीसहित फिल्मका निर्देशक सुयोग गुरुङ, सेन्सर बोर्ड, निर्माता रोहित अधकारी लगायतलाई विपक्षी बनाएर मुद्दा दर्ता गरेका हुन् ।‘अहिले १५ दिनदेखि प्रोमोमा पनि त्यही नम्बर छ । अब यो नम्बर संसारभरि फैलियो । मिनेट मिनेटमा फोन आइरहेको छ । म ७८ वर्षको मान्छे यो अनावश्यक तनाबमा छु । यो त क्राइम नै हो,’ उनले भने ।आफूले भुवन केसी र फिल्म निर्माण टिमलाई यसबारे पटक पटक जानकारी गराउँदा पनि कुनै कारबाही नभएको गुनासो गरे ।‘मैले भुवन केसीलाई उनी बोर्ड अध्यक्ष हुँदा भनेँ । उनले यसमा म संलग्न छैन भनेर टारे । सेन्सर बोर्डलाई पनि भनेँ । सुनुवाइ भएन । मैले यो सुरुदेखि नै लिएको नम्बर हो । बदल्ल पनि मिल्दैन । यो कुरामा फर्कीफर्की टिम संवेदनशील हुनुपर्ने हो । मेरो त मानहानी भयो नि । सार्वजनिकम जीवनमा असर पर्यो,’ उनले गुनासो गरे ।श्रेष्ठले आवश्यक कारबाही र क्षतिपूर्तिसमेत माग गरेका छन् ।"
दुर्गेशको ‘दुश्मन हेरेको हेर्‍यै’ले १० करोड भ्युज पाएपछि प्रधानमन्त्रीको बधाई,"काठमाडौँ — गायक तथा मोडल दुर्गेश थापाको गीत ‘दुश्मन हेरेको हेर्‍यै’ युट्युबमा १० करोडभन्दा बढी पटक हेरिएपछि उनलाई प्रधानमन्त्री केपी शर्मा ओलीले सामाजिक सञ्जालमार्फत बधाई दिएका छन् ।ओलीले बिहीबार फेसबुकमार्फत लेखेका छन्, 'आजको नयाँ पुस्ताले बेग्लै स्वादका गीत/संगीतमा रुचि देखाउन थालेको ‘दुश्मन हेरेको हेर्‍यै गीतको भ्युजबाट थाहा हुन्छ । दुर्गेश थापाको यो गीतलाई पाँच महिनामा १०० मिलियनभन्दा बढीले सुनेका छन् । गीतका सर्जक दुर्गेश थापालाई बधाई !'सार्वजनिक समारोह वा विभिन्न कार्यक्रममा हालसम्म पनि दुर्गेशको उक्त गीत बज्ने गरेको छ, जसमा युवायुवतीहरू नाच्ने गरेका छन् ।गायक दुर्गेशले फेसबुकमार्फत आफ्ना सिर्जनात्मक यात्रामा ऐतिहासिक प्रेरणा थपिएको भन्दै खुसी व्यक्त गरेका छन् । उनले लेखेका छन्, 'देशका प्रधानमन्त्रीज्यूले नेपाली गीत–संगीतको मूल्य र सम्भावना चिन्नुभएको यो क्षण सम्पूर्ण सिर्जनशील पुस्ताका लागि गर्वको विषय पक्कै हो । उहाँको शब्द केवल एउटा बधाई मात्र थिएन, त्यो नयाँ सोच, नयाँ ऊर्जा र नयाँ आशाको सम्बोधन थियो ।'यसअघि पनि दुर्गेशका गीतहरू युट्युबमा हिट हुने गरेका थिए । पहिलेका गीतहरू शब्द चयनका कारण विवादित हुने गरेका भए पनि ‘दुश्मन हेरेको हेर्‍यैमा आफू संवेदनशील भएको उनले बताउँदै आएका छन् ।"
नेपाली खानाको स्वाद विश्वभर चखाइरहेछन् सन्तोष,"काठमाडौँ — सन् २०२१ मा बीबीसी मास्टर सेफ भएपछि लण्डनबाट सुरु भएको सन्तोष साहको यात्रा अहिले विश्वभर फैलिँदो छ । नेपाली खानाको पहिचान विश्वभर फैलाउने उद्देश्यले सक्रिय उनलाई विभिन्न देशमा जान भ्याइनभ्याइ छ ।बीबीसी मास्टर सेफ जितिसकेपछि संसारभर उनको वाहवाही चुलियो । उनले उक्त प्रतियोगितामा बनाएको कोदोको खिरको चर्चा अझ बढी भयो । धेरैले उनले बनाएको खानाको स्वाद लिन चाहन्थे । त्यसैलाई लक्षित गरी लण्डनमा चार महिनासम्मका लागि उनको विशेष कार्यक्रम आयोजना गरिएको थियो । यो उनको पहिलो ‘पप–अप' थियो ।'म बीबीसी मास्टर सेफ भएपछि धेरैले खोजी गर्न थाले, म त्यो समयमा इन्डियन रेस्टुरेन्टमा काम गर्थें, रेस्टुरेन्टको मेन्युमा नेपाली परिकार थिएनन्, त्यसैले लण्डनमै कार्यक्रम आयोजना गरिएको थियो,' सेफ साहले भने । उनको माग यति थियो कि उक्त कार्यक्रमको टिकट बिक्री खुलाएको दुई घण्टामै ‘सोल्डआउट' भयो ।उक्त पप–अप विभिन्न मितिका लागि आयोजना गरिएको थियो । एउटा कार्यक्रममा औसतमा २० देखि २२ जनाका लागि मात्रै सहभागी गराइएको थियो । चार महिनासम्म सञ्चालन हुने कार्यक्रमका लागि राखिएका ६०० टिकट निमेषभरमै सकियो ।लण्डनको कार्यक्रम सकेपछि सोही वर्ष स्कटल्याण्डबाट पप–अपका लागि निम्तो आयो । स्कटल्यान्डमा नेपाली समुदायले नेपाली रेस्टुरेन्टमा विशेष कार्यक्रम आयोजना गरेका थिए । सेफ साहले त्यहाँ पनि आफ्नो पाककलाको कौशल पस्किए ।त्यसको केही समयपछि मास्टर सेफका चार जना विजेताका लागि लण्डनमै विशेष कार्यक्रम आयोजना गरियो । सबैका दुई–दुई कोर्स हुने गरी आठ कोर्सको मेन्यु बनाइएको थियो । लगातारका कार्यक्रमले उनको चर्चा अझ चुलियो । विभिन्न देशबाट पप–अप कार्यक्रमका लागि माग आउन थाल्यो । साहलाई लाग्यो, नेपाली खानालाई विश्वभर फैलाउने यो उपयुक्त माध्यम बन्न सक्छ ।त्यसपछि साहले आफ्नो पाककलालाई एउटा होटल वा रेस्टुरेन्टमा मात्रै सीमित नराखी विश्व यात्रालाई निरन्तरता दिने योजना बनाए । तत्कालीन समयमा उनले नेपालमै मिथिला थालीका नाममा रेस्टुरेन्ट सुरू गरेर यतै व्यवसाय गर्ने सोच बनाए पनि नेपाली खानालाई विश्वभर प्रवर्द्धनको कार्यक्रमलाई पनि निरन्तरता दिनुपर्छ भन्ने सोच बनाइसकेका थिएनन् ।सन् २०२२ मा जर्मनी र स्वीट्जरल्यान्डमा पप–अप कार्यक्रम आयोजना गरे । अमेरिकामा पहिलो पटक जाँदा १४ ठाउँमा पप–अप आयोजना गरिएको थियो । जसमा सुरूआतमै सबै टिकट सोल्डआउट भएका थिए । यही सिलसिलामा साहले अस्ट्रेलियाका चार वटा र न्युजिल्यान्डका पाँच सहरमा पप–अप कार्यक्रम सम्पन्न गरे । अब भने उनको तालिकामा क्यानडा र जापनमा पप–अप कार्यक्रम बनिरहेको छ ।साह आगामी जुलाईमा अमेरिका जाँदै छन् । त्यसपछि जर्मनी जाने तालिका छ । नेपाली खाना पकाउँदै विश्व यात्रा सुरू गरेका साहले नेपालमा पनि निजी स्तरमा पप–अप आयोजना गरिरहन्छन् । केही समय अघि नेपालका एक मात्र डलर अर्बपति विनोद चौधरीको वैवाहिक वार्षिकोत्सव र अर्को चौधरीका पाहुनाका लागि मिथिला थालीमै विशेष पप–अप आयोजना गरेका थिए । 'समयले भ्याएसम्म नेपालमै पनि पप–अप सो आयोजना गरिरहेको हुन्छु, विभिन्न संस्था तथा व्यक्तिका लागि केही कार्यक्रम आयोजना भइसकेका छन्,' सेफ साहले भने ।उनले च्यारिटीका लागि पनि पप–अप गरेका छन् । स्वीट्जरल्यान्डमा विदेशीमाझ गरिएको च्यारिटी पप–अपबाट संकलन रकम नेपालमा ल्याएर बोल्न र सुन्न नसक्नेहरूका लागि खर्च गरिएको थियो । उक्त रकमले पोखरामा बोल्न र सुन्न नसक्ने अपाङ्गता भएकालाई हस्पिटालिटीसम्बन्धी तालिम दिइएको थियो । त्यसबाहेक उदयपुरको बेलटार अस्पतालको क्यान्टिन निर्माणका लागि पनि गेट कलेज र पाटाको सहकार्यमा अन्नपूर्ण होटलमा पप–अप आयोजना गरिएको थियो । जसमा २०० भन्दा बढी मानिसहरू थिए । त्यसबाट सङ्कलत भएको रकम अस्पतालको क्यान्टिन निर्माणमा खर्चिएको थियो ।साहका अनुसार उनको विश्व यात्राका क्रममा ठाउँअनुसार मेन्यु पनि आवश्यकताअनुसार परिवर्तन भइरहन्छ । तर नेवारी परिवकार वः अर्थात बारा र साँधेको भोगटे भने कहिल्यै नछुट्ने परिकारमा पर्छन् । यात्राका क्रममा उनलाई आउने अधिकांश प्रतिक्रियामध्ये एउटा हो, नेपाली खाना पस्कने उनको शैली ।साहले बनाएको जुजु धौ (दही) को परिकारलाई धेरैले मन पराएका छन् । जुजु धौमा स्मोकी फ्लेवर, हिमालयन मह, गुराँसको फूल उमालेको पानी, जाम र जेरी क्रम्बल गरिएको बेक्ड जुजुधौ अधिकांशले मन पराउने परिकारमा पर्छ । साथै भाङको पातको पकौडा पनि धेरैले मन पराएका छन् । भाङको पातको पकौडामा डल्ले खुर्सानी, चाट मसला मिश्रण गरिएको हुन्छ । त्यसैगरी मासको दाल, याक चिज मिसाइएको काँचो केराको फुलौरा पनि साहको उत्कृष्ट परिकारमा पर्छ ।विश्व यात्राका दौरानमा अमेरिकामा आयोजना भएको ममः महोत्सवमा उनले बनाएको कोदोको खिर खानेहरूले मुक्तकण्ठले साहको प्रसंशा गरेको सम्झाना साहलाई अझै ताजा छ । उनले अधिकांश स्थानमा १० देखि १७ कोर्ससम्मको मेन्यु बनाउँछन् । नेवारी, मधेसीलगायतका खानालाई आधुनिक ‘फ्लेवर' दिएर ‘सर्भ' गर्छन् ।"
खोरसोरमा ‘कली’ जन्मिँदा छायो खुसी,"चितवन — सौराहा आडको खोरसोर हात्ती प्रजनन केन्द्रमा मंगलबार नयाँ जन्मिएको छावा (हात्तीको बच्चा)को न्वारनको तयारी भइरहेको थियो। छावा जन्मिएको १२औँ दिनमा हुने न्वारन खोरसोरका लागि नयाँ होइन। लगभग तीन महिनाअघि चैत २० गते पनि खोरसोरमा छावाको न्वारन गरिएको थियो।तर मंगलबार अलि फरक पोथी छावाको न्वारन हुँदै थियो। खोरसोरमा ‘कली’ अर्थात् पोथी छावा नजन्मिएको लामो समय भएको थियो।‘साढे तीन वर्षपछि बल्ल खोरसोरमा पोथी छावा जन्मियो। यो बीचमा लगातार तीन–चार वटा भाले छावा जन्मिँदा भाले नै जन्मन्छ कि जस्तो लागेका थियौँ। तर पोथी जन्मिँदा खुसी लाग्यो,' खोरसोर हात्ती प्रजनन केन्द्रका प्रमुख मनपुरन चौधरीले भने। पण्डित राखेर विधिपूर्वक पूजा गरेपछि चितवन निकुञ्जका प्रमुख संरक्षण अधिकृत गणेश पन्तको सल्लाहमा छावाको नाम ‘विनम्रकली’ राखिएको हो।तीर्थमानकलीको तेस्रो सन्तानका रूपमा विनम्रकली जेठ ३० गते जन्मिएको हो। यसअघि तीर्थमानकलीबाट एक भाले रामसारगज र एक पोथी सिमसारकली जन्मिएका छन्। हात्तीको नाममा भाले भए ‘गज’ या ‘प्रसाद’ र पोथी भए ‘कली’ या ‘माला’ जोड्ने चलन छ। पोथी हात्ती प्रायः १० वर्षको भएपछि गर्भवती हुने केन्द्र प्रमुख चौधरीले बताउँछन्। गर्भाधान भएको २२ महिनापछि छावा जन्मिन्छ।छावा जन्मेपछि विधिपूर्वक न्वारन गर्ने परम्परा पूरानै हो। पहिले पहिले हात्तीको छावा जन्मिँदा न्वारन खोरसोरमा भए पनि नाम दरबारबाटै तय हुने गर्थ्यो। २०६२/६३ को जनआन्दोलनपछि त्यो क्रम टुटेको हो। २०६३ सालको जेठ ११ मा जन्मिएको छावालाई दरबारबाट होइन, निकुञ्जका अधिकारीबाटै ‘लोकतन्त्रकली’ नाम दिइएको थियो। लामो समयपछि खोरसोरमा पोथी छावा जन्मिँदा निकुञ्ज प्रमुख पन्त पनि हर्षित देखिएका थिए।‘तीन–साढे तीन वर्षयता पोथी बच्चा पहिलो पटक जन्मिएको हो। केन्द्रका लागि पोथी भए राम्रो हुन्छ। किनभने यहीँबाट हात्ती उत्पादन गरेर प्रयोगमा ल्याउने हो। भाले मात्रै भए प्रजननका लागि त्यति उपयुक्त हुँदैन,' प्रमुख संरक्षण अधिकृत पन्तले भने। निकुञ्जका तथा अन्य निजी तवरमा पालेका पोथी हात्तीहरू जङ्गली भाले हात्तीबाट गर्भवती हुने गरेका छन्।चितवन निकुञ्जमा डुल्ने जङ्गली भाले हात्तीहरू ‘रोनाल्डो,' ‘ध्रुवे,' ‘गोविन्दे’बाट यहाँका पोथी हात्तीहरूमा गर्भाधान हुँदै आएको छ। घरमा पालेका भाले हात्तीबाट गर्भाधान भएर बच्चा जन्मिएको खासै नभएको प्रजनन केन्द्र प्रमुख चौधरीको भनाइ छ। त्यसैले पोथी छावा जन्मनु राम्रो भएको उनले बताएका छन्। पछिल्लो समय लगातार जसो भाले छावा जन्मनु सोचनीय विषय भएको निकुञ्ज प्रमुख पन्तको भनाइ छ।‘खै किन यस्तो भइरहेको छ? यसको अध्ययन हुनु जरुरी देखिन्छ। कतै जलवायु परिवर्तनको असरले गर्दा हात्तीमा भाले–पोथी बच्चाको अनुपात पहिलाको भन्दा फरक आएको त होइन? यो अनुमानको विषय हो। यसमा अध्ययन आवश्यक छ,' पन्तले भने। चितवन राष्ट्रिय निकुञ्जअन्तर्गत रहने गरेर खोरसोरमा विसं २०४४ मा हात्ती प्रजनन केन्द्र स्थापना गरिएको हो। त्यसयता हालसम्म ६७ वटा बच्चा जन्मिएको केन्द्र प्रमुख चौधरीले जानकारी दिए।निकुञ्जका सरकारी हात्ती गस्ती लगायत संरक्षण प्रयोजनमा प्रयोग गरिन्छन्। चितवनसहित बाहिर पनि यहाँबाट हात्ती पठाउने गरिएको छ। चितवन निकुञ्जमा मात्रै हाल ५७ वटा हात्ती रहेको र तीमध्ये ३१ वटा भाले र २६ वटा पोथी रहेको चौधरीले बताए। पोथीभन्दा भाले हात्ती धेरै हुँदै गएका बेलामा केन्द्रमा पोथी हात्ती जन्मँदा सबै खुसी भएको उनले बताएका छन्।"
पाँचै छोराको खबरदारी गरिरहने आमा,"काठमाडौँ — संसारमा कसैसँग तुलना नै नहुने कुरा के होला ? एमालेका प्रमुख सचेतक महेशकुमार बर्तौला भन्छन्, ‘आमाको माया ।’ स्मृतिमा विचरण गरिरहँदा सन्तानका लागि आमाले गरेका त्यागका शृङ्खला महेश सम्झन्छन् ।‘र, त्यो आज पर्यन्त छ,’ हृदयको अन्तरआवाज सुनाउँदै उनी आफैंलाई प्रश्न गर्छन्, ‘आमाको स्नेहभन्दा माथि कुनै उचाइ होला र ?’आमाले त्यतिबेलाबाट गुमाउन सुरु गरिन्, जतिबेला संसारकै सबैभन्दा विशाल कुरा प्राप्त गरेको महसुस गरिन् । आमाले महसुस गरेका ती विशाल कुराहरू के थिए ? ‘रमेश, दिनेश, उमेश, महेश र नरेश,’ उनी आफूसहित पाँच भाइहरूका नाम लिन्छन् । सानुमाया बर्तौला आफ्ना छोराहरूलाई सुनाउँथिन् प्रसव पीडाका कथा । सुनाउँथिन् त्यो घनघोर पीडापछिको प्राप्ति र त्यसले दिएको तृप्ति ।दाइ रमेश जन्मिनुअघि परिवार र समाजका लागि आमाको स्वास्थ्यभन्दा बढी चासो र चिन्ता थियो, ‘छोरा हो कि छोरी भनेर ?’ जागिरे महेशका बा त्यसबेला घरबाहिर थिए । सानुमायाले कसैको सहायताबिनै असह्य प्रसव पीडा सहिन् र जन्माइन् पहिलो छोरा रमेश । रमेश जन्मेपछि सबैको अनुहार उज्यालियो । ‘छोरा जन्मियो, भाग्यमानी रहेछ,’ महेश त्यतिबेलाको सामाजिक मनोविज्ञान उधिन्छन् ।मकवानपुरको नामटारमा २०१६ मा जन्मिइन् सानुमाया । उनको विवाह नामटारकै गोविन्द बर्तौलासँग भयो । बिहेपछि सखारै ३ बजे उठ्नु, घर पोत्नु र आँगनमा घाम पर्नुअघिसम्म घरधन्दा सक्ने दिनचर्या थियो उनको । साधारण लेखपढ गरेकी थिइन् । गोविन्दले भने एसएलसी पास गरेका थिए, उनी शिक्षण पेसामा थिए । त्यो जागिर पनि २०३९ मा गुम्न पुग्यो । त्यही वर्ष उनलाई नजिकका नातेदारले प्रधानपञ्चमा उठ्न हौस्याए । गोविन्द चुनावमा होमिए । ‘तर जसले हौस्याएर बुबा चुनावमा उठ्नुभयो, उम्मेदवारी दर्ता गर्ने दिन बुबालाई हौस्याउने व्यक्ति पनि उहाँको प्रतिस्पर्धीर् भएर उठ्नुभयो,’ महेश सुनाउँछन् ।महेशका अनुसार ठूलाबा नाता पर्ने ती व्यक्तिले बालाई उम्मेदवारी दर्ता गर्ने बेलामा भनेका थिए, ‘बाबु मलाई सबैको दबाब आयो । जसले जिते पनि दाजुभाइले नै जित्ने हो । अब हामी प्रतिस्पर्धा गरौं ।’ चुनावमा गोविन्दले झिनो मतले हारे । न जागिर, न राजनीति । लामो समयसम्म उनी निराश भए । ‘बहुदलपछि भने फेरि बुबाले जागिर ज्वाइन गर्नुभयो,’ महेश सुनाउँछन् ।जागिरे जीवनकै कारण गोविन्द बढीजसो घरबाहिर भए । घरको सबै भार सानुमायाको थाप्लोमा पर्‍यो । त्यसमाथि बच्चा जन्माउँदा त उनी जहिल्यै एक्लै पर्ने । २०४० मा महेश जन्मिने बेलामा पनि त्यस्तै भयो । ‘व्यथा लाग्दा ममी घरबाहिर हुनुहुन्थ्यो रे । घिस्रिँदै–घिस्रिँदै घरमा आउनुभयो रे । म जन्मेपछि सालनाल पनि आफैंले काट्नुभयो रे,’ उनी आमाले सुनाएका घटनाको बेलिबिस्तार लगाउँछन् । हस्पिटल जाने सुविधा पनि कहाँ थियो र ? महेशका पाँचै दाजुभाइ घरमै जन्मिए । कान्छो भाइ नरेश जन्मिँदा भने धूमिल स्मृति छ महेशलाई । त्यो दिन सानुमायाले जेठो छोरालाई भनिन्, ‘मलाई आज गाह्रो भएको छ । तिमी स्कुल नजाऊ ।’बिहानैदेखि आमालाई गाह्रो भएको छोराहरूले चाल त पाएका थिए, तर के भएको भन्ने भेउ थिएन । बाँकी छोराहरूलाई भने सानुमायाले स्कुल पठाइन् । ‘हामी दिउँसो स्कुलबाट घर आउँदा सानो भाइ आमाको काँखमा थियो । दाइले ममीलाई ज्वानोको झोल खुवाइरहनुभएको थियो,’ महेश आफूलाई चमत्कारझैं लागिरहेको त्यो अनौठो दृश्यबारे सम्झिन्छन् ।आमा जति मायालु थिइन्, उति नै कडा पनि । छोराहरूको बदमासीलाई रोक्ने आमाको एउटै कडी थियो, लट्ठी । लट्ठी बोकेर आमा पछिपछि, आफूहरू अघिअघि भएका थुप्रै दृश्य महेशलाई अहिले पनि ताजा छन् । एक पटक चार दाजुभाइ घरको बुइँगलमा खेल्दाखेल्दै झगडा गर्न थाले । थाहा पाएर रिसले चुर भएकी आमा हातमा लट्ठी बोकेर बुइँगल उक्लिइन् । आमाको पिटाइबाट जोगिन चारै जना बुइँगलबाट हाम फाले । तर, आमा रोकिइनन् । उनीहरू भागिरहे । आमाको रिस मत्थर भएपछि मात्र उनीहरू घर फर्किए ।महेशका माइलो दाइ स्कुल जान भनेपछि सधैं अटेर गर्ने । आमा दाइलाई स्कुल पुर्‍याएर घर फर्किन्थिन् । घर पुग्दा त आफूले स्कुल पुर्‍याएको छोरा मस्तसँग आँगनमा खेलिरहेको हुन्थ्यो । आजित भएकी आमाले सिस्नु लगाएरै स्कुल लिएर गइन् । ‘त्यसरी स्कुलमा पढ्न अटेरी गर्ने दाइ आईकममा बोर्ड फर्स्ट भए । त्यसमा सबैभन्दा धेरै खुसी आमा नै हुनुभयो,’ महेश सम्झन्छन् ।महेशचाहिँ सानुमायाले कम पिट्ने छोरामध्येमा पर्थे । उनी आमाले गर्ने घरका सारा धन्दाहरू गरिदिन्थे । उनी घर पोत्ने, खाना बनाउनेदेखि घाँस काट्ने र खेत जोत्नेसम्म घरका अधिकांश कामहरू गर्थे । तीजका बेलामा वरिपरिका आमाहरू माइत जान्थे । तर घरको कामले आमा जहिल्यै माइत जानबाट वञ्चित हुने । एक समयपछि आमाले गर्ने कामको जिम्मा आफूले लिएर महेशले मामाघर पठाउन थाले । ‘त्यही भएर हजुरबा–हजुरआमाले पनि साइँलो नातिका लागि विशेष केही पठाइदिनुहुन्थ्यो,’ महेश सम्झन्छन् । कान्छो भाइ हुर्काउन भने चार दाजुभाइले उत्तिकै सहायता गरे ।सानैदेखि दाजुभाइहरू एउटा कुरामा निकै सचेत थिए, ‘आमालाई रुवाउनु हुन्न ।’ आमाको आँखामा आँसु देख्दा उनीहरूको मन बिझाउँथ्यो । एक पटक घरझगडा पर्दा बाले आमालाई हात लगाए । आमाले रुँदै महेश र माइलो दाइलाई मामाघर पठाइन् । महेश र दिनेश मामाघर पुगेर झगडाको बेलिबिस्तार लगाए । मामाघरको हजुरबा उनीहरूसँगै घर आए र बालाई झपारे । पाँच सन्तानलाई आमाको स्नेह बरोबर थियो । छोराहरू बुझ्दै गएपछि आमाका निम्ति साथीजस्तो भए । आमालाई धेरै माया गर्दा ‘तिमी’ सम्बोधन गर्थे । रिसाएको बेला भने ‘तपाईं’ सम्बोधन गर्थे । अहिले पनि त्यो सम्बोधन कायमै छ ।एक्लो ज्यानले पाँच सन्तान हुर्काउनु सजिलो थिएन । तर सानुमायाले कहिल्यै आफूलाई भएको पीडा छोराहरूलाई सुनाइनन् । महेशलाई अझै पनि ती दिन सम्झना छ, ‘जतिबेला खाना खाने बेला भान्सामा कहिलेकाहीं भाग कम हुन्थ्यो । आमा पहिला छोराहरूलाई खुवाउनुहुन्थ्यो, बाँकी नरहँदा भोकै पनि बस्नुहुन्थ्यो । पाउने कुरा कहिल्यै नसोच्ने, सधैं गुमाउने मात्र । त्यो पनि छोराहरूका लागि ।’ आमाको यो असाधारण माया सम्झेर महेश चकित पर्छन् ।महेशलगायत चार भाइलाई आमापछिको योगदान भने जेठो दाइ रमेशको रह्यो । सानैदेखि आमाका सारथी बने रमेश । एसएलसीअघिसम्म आमालाई जेठो छोराको खुब चिन्ता थियो । जेठो दाइ गाउँमा फाइटरजस्तै थिए । साथीहरूसँग उनी समूहमा फाइट खेल्थे । जुत्ताभित्र चक्कु बोकेर हिँड्थे । आमाले त्यो थाहा पाएर साफ झपारेको सम्झना छ, महेशलाई । तर बिस्तारै रमेशलाई घरको जेठो हुनुको बोधले थिच्दै गयो । दाइ अभिभावकजस्तो बन्न थाल्नुभयो । भाइहरूको जिम्मेवारी निर्वाह गर्नुपर्‍यो । दाइले राम्रो बाटो समात्नुभयो । अनि हामी पनि दाइकै बाटोमा हिँड्यौं,’ महेश सुनाउँछन् ।एसएलसी दिनासाथ रमेश घरलाई सहायता हुन्छ भनेर जागिरका लागि इन्डियातिर हान्निए । तीन महिनाको अवधिमा केही रकम कमाएर ल्याए । एसएलसी पास भएपछि शिक्षण गर्न थालेका दाइ अहिलेसम्म विद्यार्थीहरूकै माझ रमाइरहेका छन् । दाइले जागिर खान थालेपछि भने घरको आर्थिक अवस्थामा परिवर्तन आउन थालेको थियो ।महेशको विद्यार्थी राजनीतिको सुरुवात २०५३ मा कक्षा ७ पढ्दादेखि सुरु भएको थियो । त्यसअघि उनीभित्र राजनीतिक झिल्को बाल्ने काम दुई घटनाले गरेका थिए ।‘थाहा’ अभियन्ता रूपचन्द्र विष्ट बेलाबेला उनकै घरछेउको बाटो हुँदै हिँड्थे । एकपल्ट स्कुलबाट घर फर्कंदै गर्दा बालक महेशलाई रूपचन्द्रले परबाट उनकै शैलीमा बोलाए, ‘ए भाते, यता आइजो ।’ महेश आज्ञाकारी छात्रझैं रूपचन्द्रको नजिक गए । स्कुले पोसाकमा रहेका महेशको सर्टको कलर हरियो थियो । मिरमिरे स्मृतिको झ्यालबाट उनी चियाउँछन्, ‘उहाँले सिम्रिक कलरको थाहा लेखेको छाप मेरो सर्टमा लगाइदिनुभयो र हिँड्नुभयो । त्यही ड्रेस लगाएर स्कुल गएपछि कक्षा शिक्षकले मुर्मुरिँदै गाली गर्दै भन्नुभयो– यो लगाएर भोलिबाट स्कुल आउने हैन ।’ घर गएर धुँदा पनि त्यो कलर गएन । नयाँ सर्ट किन्ने अवस्था पनि थिएन । शिक्षकको गाली खाएरै भए पनि उनी सर्टमा त्यो थाहाको छाप बोकेर स्कुल आउजाउ गरिरहे ।२०५० जेठ ३ मा मदन भण्डारीको दासढुंगा दुर्घटनामा निधन भएको थियो । भण्डारीको मृत्युले सिंगो देश स्तब्ध थियो । उनको अस्तु सेलाउन त्यतिबेला हिरण्यलाल श्रेष्ठ हाते माइक गर्दै महेशको गाउँ पुगेका थिए । ‘उहाँको अस्तु सेलाउन पनि देशभरि लगिएको छ । उनको सम्मानमा यति धेरै मान्छे शोक मनाइरहेका छन् । नेता त यस्तो पो बन्नुपर्छ भन्ने लाग्यो,’ महेश सम्झन्छन् । पछि कक्षा ७ मा पढ्दा अनेरास्ववियुको संगठन बनाउन सिनियरहरू आएका थिए । त्यहाँ मदन भण्डारीको प्रशंसा गरेपछि महेशले सोचे, ‘मदन भण्डारीको पार्टी भए त लाग्छु ।’त्यसपछि विद्यार्थी राजनीतिमा सक्रिय महेश क्याम्पस हुँदै केन्द्रीय अध्यक्षसमेत भए । २०७९ को प्रतिनिधिसभा चुनावमा मकवानपुर–२ बाट विजयी भए । महेशको राजनीतिक यात्रामा आमा सधैं दाहिने भइन् । टाढा–टाढासम्म कार्यक्रममा जानुपर्दा उनले कहिल्यै पनि रोकिनन् । बरु बिस्तारै स्थानीय पत्रिकाहरूमा छोराको नाम र फोटो छापिँदा भने फुरुङ्ग हुन थालिन् ।महेशका दाइ दिनेश कलेजमा पढाइकै कारण चर्चित भए । सबैले उनलाई दिनेश बर्तौलाको भाइ भनेर चिन्थे । महेशलाई कताकता लाग्थ्यो, ‘म त आफ्नै नामले चिनिनुपर्छ ।’ उनको पढाइ मध्यम थियो । यद्यपि सामाजिक काम र राजनीतिक अभियानबाट भने आफूलाई चौतर्फी चिनाउँदै लगे । उनी कक्षा १२ पढ्दै गर्दा देशमा सशस्त्र युद्ध चलिरहेको थियो । त्यतिबेला युद्धविराम हुँदा उनी एक जना सहयात्रीसँग मेची–महाकाली साइकल यात्रामा हिँडे । यो अभियानको उद्देश्य थियो– युद्धविराम सफल बनाऔं । शान्तिको प्रचार गर्दै हिँडेको ६७ दिनको यात्रामा फेरि युद्धविराम भंग भएको खबर आयो । ‘त्यसबीचमा टेलिफोन पनि भएन, हामी घरपरिवारबाट बेखबर थियौं । हामी हरेक ठाउँ पुगे पनि रेडियो नेपालको सम्पर्कमा पुग्थ्यौं । रेडियोले समाचार बनाउँथ्यो,’ महेश सम्झन्छन् । त्यतिबेला घर पुग्दा चिन्तित मुद्रामा बसिरहेकी आमा छोरालाई देखेपछि अत्यन्तै खुसी भइन् । महेश सांसद बन्दा आमाको आँखामा सबैभन्दा खुसी महसुस गरेका थिए ।अहिले पनि आमा छोराहरूलाई छिनछिनमा फोन गर्छिन् । काठमाडौं बाहिर जानुपर्‍यो भने महेश सधैं आमालाई जानकारी गराउँछन् । ‘म काठमाडौं बाहिर जाँदै छु भने हरेक छिन फोन आइहाल्छ । दिनमा चार पटकसम्म त कहाँ पुग्यौ, के खायौ भनेर सोध्नुहुन्छ,’ महेश सुनाउँछन् । महेश राजनीतिमा सक्रिय भएपछि बेला–बेलामा आलोचना र टिकाटिप्पणी पनि आउँछन् । आमालाई सबैभन्दा चिन्ता यही कुराको हुन्छ आजकल । ‘टीभीहरूमा कहिलेकाहीं आलोचना सुन्नुपर्‍यो भने उहाँ एकदम दुःखी हुनुहुन्छ । धन्न सामाजिक सञ्जालमा आएका कमेन्टहरू पढ्न जान्नुहुन्न । नत्र त अचेत नै हुनुहुन्थ्यो होला,’ महेश हाँस्दै भन्छन् ।एक पटक बालाई त्यस्तै पर्‍यो । एउटा विषयमा बोल्दा अदालतका निर्णयविरुद्ध महेशले संसद्मा बोलेका थिए । उनीविरुद्ध मानहानिको मुद्दा पर्‍यो । ‘मेरो मुद्दाको म्याद तामेली हेटौंडामा भयो । संयोगवश म्याद बुझ्न बा जानुभएछ । सांसद भएर काठमाठौं पठाएको छोरालाई सर्वोच्चबाट मुद्दा । छोरा सिद्धियो भनेर आतिएका बा थचक्कै बस्नुभएछ । केहीबेर अचेतझैं हुनुभएछ,’ महेश प्रसंग जोड्छन् ।महेशका पाँच दाजुभाइ सबै आ–आफ्ना क्षेत्रमा सक्रिय छन् । जेठा शिक्षक, माइलो दाइ हाइड्रो कम्पनीमा सीईओ, महेश सांसद, काइँलो जागिरे र कान्छो अमेरिकामा । आमा पाँचै छोराहरूलाई बारम्बार भनिरहन्छिन्, ‘बरु तिमीहरू पानी खाऊ, भोकै पेट बस । तर कुनै पनि ठाउँमा गलत हात लम्काउने काम नगर । बरु रित्तो गोजीमा पैदल हिँड । विलासिताका नाममा हद पार नगर ।’महेश आमाको कुरालाई पाँचै भाइले शिरोपर गरेको ठान्छन् । जो जहाँ पुगे पनि, जति नै उचाइ लिए पनि आमाले नचाहेको बाटो कुनै दाजुभाइ नहिँडेको लाग्छ महेशलाई । ‘आमा हाम्रो जीवनमा हरेक दिन सीमाभित्रको मेन गेटमा डन्डा लिएर खबरदारी गरिरहनुभएको छ । त्यसकारण पनि हामी हिँड्ने बाटोमा सतर्क छौं,’ महेश गर्विलो सुनिन्छन् ।"
"त्यो श्यामश्वेत नारायणगढ, यो चकाचौंध भरतपुर","चितवन — भरतपुर नगरपञ्चायतको श्यामश्वेत दृश्यदेखि भरतपुर महानगरपालिकाको चकमक उज्यालोसम्मका सबै दृश्य सम्झनामा छन्, रामु परियारसँग ।२०२२ सालमा तनहुँको मनपाङबाट उनका बाबु निर्मल वैधकोटी (परियार) अवसरको खोजीमा यता आएका थिए । तत्कालीन नारायणगढ गाउँपञ्चायतमा कटुवाल बनेर उनले धेरैलाई धेरै खबर सुनाए । यिनै निर्मलका कान्छा छोरा रामु अहिले बदलिँदो सहरको साक्षी भएका छन् ।तत्कालीन नगरपञ्चायतले नै वृक्षारोपण गरेको नगर वनमा २०४७ सालमा वन हेरालुको जागिर खाएका थिए रामुले । तीन वर्षपछि उनले जागिर बदले । भरतपुर महानगरपालिका-३ को कार्यालय नारायणगढ बजारकै व्यस्त पुल्चोकदेखि लगभग डेढ किलो मिटर तल पश्चिममा छ । अहिले यही अफिसमा चार वर्षदेखि कार्यालय सहयोगीको भूमिकामा छन्, ५५ वर्षीय रामु । उनी घर आडैको वडा कार्यालयमा सरुवा भएर आउनुभन्दाअघि उनी भरतपुर नगर कार्यपालिका कार्यालयमा थिए ।उनी कार्यालयमा आएका पत्र दर्ता गर्छन्, चलानी नम्बर राख्छन्, फाँटबाट आउने निर्देशन पूरा गर्छन् । तर यही काम गर्दागर्दै उनले तीव्र गतिमा फेरिएको यो सहरको बदलिँदो आयामलाई नियालेका छन् । कुन चोक कसरी फेरियो, सहर कुन भागतिर कसरी फैलियो र कुन गुल्जार चोक हेर्दाहेर्दै सुनासान बन्न थाल्यो सबै हिसाब उनले राखेका छन् ।पुल्चोकको पश्चिम नदी किनारको बाटो छेवैमा छ शताब्दी पुग्न लागेको एउटा पुरानो चौतारो । यो चौतारोमा कुनै समय कति धेरै पैदलयात्रु र भरिया सुसाउँथे भन्ने सम्झनादेखि अहिलेको व्यस्त पुल्चोक वरपर कति घर थिए भन्नेसम्मका सम्झना उनीसँग छन् । ‘मैले जान्दासम्म पनि त्यहाँ जम्मा ६ घरहरु थिए । दुईवटा टायलले छाएका र अरु खरको छाना भएका,’ उनी पुराना दिन सम्झिन्छन् ।ती ६ मध्ये एउटा घर रामुको थियो । खरले छाएको अनि सालको फलेकले बारेको । २०२७ सालमा यही घरमा जन्मेमा रामुले यही चौतारो र नारायणी नदीको संगता बाल्यकाल बिताए । नारायणीको कञ्चन पानी गाग्रीमा उभाएर ल्याएर खाए । उनले सुनाए, ‘बर्खामा नदीकै पानी खान्थ्यौं । गाग्रीको मुखमा सुतीको कपडा राखेर धमिलो पानी छान्थ्यौं । छानेको पानीमा फिटकिरी राखेर शुद्ध पारिन्थ्यो ।’ तर पानी पिउने यही नारायणी नदी उनले हेर्दा हेर्दैअर्कै भयो । उनले सुनाए, ‘अहिले त बर्खाको भेलको धमिलो नारायणीको के कुरा हिउँदमा पनि पिउन योग्य पानी हुँदैन । अहिले त नारायणीको पानीमा मान्छेले हात खुट्टासमेत हम्मेसी धुँदैनन् ।’हिजोआज नारायणगढ यति व्यस्त र होहल्लाले भरिएको छ कि नजिकै बोलेको सुन्न पनि कानलाई चनाखो राख्नुपर्छ । रामुले आफ्ना बाबु कटुवाल हुँदाताकको समय सम्झिँदै भने, ‘बाले एक चोकमा उभिएर कराएको खबर चारैतिर सुनिन्थ्यो ।’ उनका बाले त्यतिबेला बेलचोक, सहिद चोक, लीला चोक, पुतली बजार, जहाँ अलिक झुरुप्प घर थिए त्यहाँ मात्रै बेस्सरी चिच्याउँथे । ‘अहिले त होहल्ला मात्रै छ,’ रामु भन्छन् ।नारायणीमा पुल नभएकाले ठूला डुंगाबाट ओहोरदोहोर गर्नुपर्थ्यो । रामु पनि ३०/३५ जना मान्छे बोक्ने त्यही डुंगाबाट चढेर कहिलेकाहीँ नारायणी तर्थे । वडाको कर्मचारी भएकाले बाबुले एकफेर डुंगाको कर उठाउने काम गरेको घुर्मैलो सम्झना पनि रामुसँग छ । उनका अनुसार त्यतिबेला तत्कालीन गाउँ पञ्चायतले एउटा डुंगाबाट २०/२५ पैसा कर उठाउँथ्यो ।२०४२ सालमा नारायणी नदीमा पुल बन्नुभन्दा अघि त्यसभन्दा एक किलोमिटर पूर्व लीला चोकमा चहलपहल हुन्थ्यो । यात्रुहरु लीला चोकबाटै डुंगा चढेर नदीपारि जानेआउने गर्थे । नारायणी नदीमा भैंसी आहाल बसाउन लगेको बेलाको एउटा सम्झना रामुको मनमा ताजै छ । तिथिमिती त उनको सम्झनामा छैन तर त्यस दिन उनले नदी किनारबाटै नारायणी नदीमा डुंगा ढलपल ढलपल गर्दै दुर्घटनामा परेको देखे । रामुका अनुसार त्यतिबेला नारायणी नदीमा पुल बन्न पिल्लर बनाउने काम भइरहेको थियो ।बन्दीपुर र अन्य पहाडी जिल्लाबाट बसाइँ सर्नेहरुका कारण यो सहरको रौनक फेरिन थालेको थियो । रामुले कसरी हेर्दाहेर्दै पुल्चोक बजार क्षेत्रमा परिणत भयो भनेर सुनाए । सुरुमा त ससाना घर मात्रै थिए । बन्दीपुरबाट आएका साहुहरुले इँटाको गारो भएको घर बनाएको उनले देखेका छन् । बजार बढ्दै जाँदा विस्तारै माटोको जडानले इँटाको गारो, काठका लामा र मोटा चौकस राखेर तला बनाइने ‘कडी पाते’ छत भएका घर बन्न थाले । उनले २०५० सालपछि मात्रै सहरमा कंक्रिटका घर थपिने क्रम बढ्न सुरु भएको र जग्गा किनबेच मौलाउन थालेको बताउँदै भने, ‘त्यसपछि त नारायणगढ छिटोछिटो फेरिन थाल्यो ।’४० को दशकसम्म मोटरगाडीभन्दा धेरै साइकल र मान्छेले नै पाइडल चलाएर मान्छे बोक्ने तीन पाङ्ग्रे रिक्साको ताँती देखिने सहरमा बिस्तारै साइकल र रिक्साको संख्या घट्दै गए । गाडी, अटो रिक्सा र मोटरसाइकलको संख्या थपिए । बदँलिदो यो दृश्यको साक्षी रामुले यहाँ अरु धेरै परिवर्तनलाई नजिकबाट देखेका छन् । जस्तो कि, कुनै समय ठेउवा भन्ने आकासे निलो रङका चरा उनी नारायणीका छेउछाउमा खुबै देख्थे । मकैबारीमा सुँगाको हुल देख्थे अनि लाटोकोसेरोको बथान देख्न कुनै साइत कुर्नु पर्दैनथ्यो । तर अहिले त यस्तो सम्झनाका कुरा पनि मान्छेलाई पत्याउन मुस्किल पर्छ । उनले भने, ‘यहाँ मान्छे त बढे तर चरा हराए ।’२०१३ सालमा बस्ती विकास कार्यक्रम सुरु भएपछि बदलिन थालेको नारायणगढ आसापसको क्षेत्र २०७४ पछि झनै तीव्र स्वरुपमा बदलिएको छ । स–साना बाटा फराकिला भएका छन् अनि कालोपत्रे सडक गाउँगाउँसम्मै फैलिएको छ ।तीव्र रुपमा सहरीकरण भएपछि नारायणगढ आसपासका खानेपानीका स्रोत सुक्दै गएको पनि उनले देखेका छन् । रामुका बाबुले २०४२ सालमा नारायणी छेवैको घरमा बसाइँ सरेपछि २४ फिट पाइप गाडेर धारा हालेका थिए । तर ६ वर्ष भयो त्यो धारा सुक्न थालेको । अहिले सरकारी धाराबाट पानी त आउँछ तर चरा हराएको, पानी सुक्न थालेको र नारायणी नदीको पानी मैलिन थालेको देख्दा उनको मनमा ख्याल आउँछ, यो विकास हो कि मान्छेको मनपरी ?बदलिएका धेरै कुराले उनको मन चस्स बनाउँछ । तर एउटा कुरामा भने उनी सन्तोकको अनुभव गर्छन् । जस्तो कि पहिले पहिले उनी प्रत्येक पाइलामा छुवाछुतको नमिठो अनुभव गर्थे । उनले सुनाए, ‘कसैको घर जाँदा हामीलाई जात मिलेर भनेर पिँढीमा उक्लन छेक बार लाउँथे । भाडा छोए पखाल्नुपर्ने, होटलमा चिया खाए पनि गिलास माझेर अलक्क सुक्ने गरेर राख्नुपर्ने ।’ तर भेदभावको यो चरम स्वरुपमा भने अहिले बदलिएको ठान्छन् उनी ।समयक्रममा नारायणगढले काँचुली फेर्‍यो । यहाँका मान्छे बदलिए । रामुकै जीवनमा पनि घामछाया चलि नै रह्यो । स्नातक उत्तीर्ण जेठो छोरा र १० कक्षा पढेका कान्छो छोरा नगर सेवाको जागिरमा प्रवेश गरेकामा रामुलाई सन्तोक छ । तर यो सहर जति छिटोछिटो बदलियो त्यही गतिमा आफ्नो जीवनका दुःख र संघर्ष बदलिन नसकेको चिन्ता भने उनीसँग छ । उनले कुराकानीको बिट मार्दै भने, ‘बजार त कहाँबाट कहाँ पुग्यो । तर हाम्रो हालत उही कान्लामुनिको भ्यागुतो कान्लैमुनि भनेझैं ताल छ ।’"
जहाँ चियासँगै कप पनि खान मिल्छ,"कास्की — ‘एउटा भेनिला, एउटा चक्लेट फ्लेबरको चिया बनाइदिनुस् न !’ एकातिर अर्डर लिनेबित्तिकै फेरि अर्को टेबलबाट यसरी बोलावट आइहाल्छ । गत जेठ १० यता पोखराको पृथ्वीनारायण क्याम्पस गेटको एउटा चिया पसल बिहानदेखि बेलुकासम्मै ग्राहकले भरिभराउ हुन्छ । चिया पिउन भीड हुनुको कारण हो – चिया पिउने कप । चिया पिएको कप खान मिल्ने भएकाले ‘चिया चपाउ’ले धेरैको ध्यान खिचेको छ ।कपजस्तै यो पसल सुरूवात र चर्चाको किस्सा पनि त्यति नै रोचक छन् । एउटा भिडियोकै कारण ‘चिया चपाउ’ले रातारात चर्चा कमायो । तर, यो नाफा आर्जनको उद्देश्यले खोलिएको चिया पसल होइन । पोखरा विश्वविद्यालय केन्द्रीय क्याम्पसमा उद्यमशीलतामा स्नातक अध्ययनरत मञ्जु तिवारी, स्तुति थापा, नम्रता पौडेल र यनिका भट्टराईले अनुसन्धानको प्रयोगात्मक गर्न यो पसल खोलेका हुन् । ‘पढाइकै सिलसिलामा हामीले चिया व्यवसायबारे ६ महिना लगाएर अध्ययन गरेका थियौं । त्यो अध्ययनअनुसार आठौं सेमेष्टरमा ६ महिना व्यवसाय गर्नुपर्ने हुन्छ,’ नम्रताले सुनाइन्, ‘६ महिनालाई गरेको काममा यस्तो भीडभाड होला भन्ने कल्पना नै थिएन ।’सातौं सेमेस्टरमा क्याम्पसमा नयाँ व्यवसायको बिजनेस प्लान बुझाउनुपर्ने थियो । त्यसमा दुई वटा विषयमा ध्यान दिन भनियो । पहिलो- वातावरणमैत्री व्यवसाय । दोस्रो- चल्तीको व्यवसायभन्दा फरक । यसपछि चार जनाको समूहले अध्ययनको विषय खोज्न थाल्यो ।काठमाडौंमा जस्तै पोखरामा पनि थरीथरी नाम दिएर चिया पसल खुल्न थालेका छन् । उनीहरूले पोखरामा चिया व्यापारको सम्भावना र समस्याबारे अनुसन्धान गर्ने निधो गरे । अरूले पनि बेचिरहेको चियालाई कसरी फरक बनाउने ? चार साथीले वातावरणमैत्री र नवीनतम योजना खोज्न घोत्लिए । ‘गुगलसँग चिया पसल गर्न इनोभेटिभ आइडिया माग्यौं । त्यहाँ इडिबल कप (खान मिल्ने कप) भेटियो,’ मञ्जुले भनिन् ।सातौं सेमेस्टरमा ६ महिना लगाएर चियामै अनुसन्धान सकियो । भारतबाट ‘इडिबल कप’ मगाएर प्राध्यापकलाई चिया पिलाए । अनुसन्धानपछि त्यतिबेला आधा काम सकियो । आठौं सेमेस्टर सुरू भयो । यसमा अघिल्लो सेमेस्टरकम गरेको अनुसन्धानअनुसार ६ महिना व्यवसाय गर्नुपर्थ्यो । अनुसन्धान मात्र गर्दा र व्यवसाय नै गर्दा हुने फरक विद्यार्थीलाई अनुभव गराउन प्रयोगात्मक गर्न भनियो ।सबैले घरमा सोधे । पढाइकै विषय भएकाले पसल खोल्न सबैले अनुमति पाए । मञ्जुलाई आमा-बुवाले सोधेका थिए- त्यत्रो एक सय डिग्री तातो हाल्दा नपग्लिएको कप पेटमा गएसी कसरी पग्लिन्छ ? उनले कप मकै, गहुँबाट बन्ने जानकारी गराइन् । चिया हालेपछि ‘इडिबल कप’को आयु आधा घण्टा हुन्छ । आधा घण्टासम्म चिया नपिए कप पग्लिन्छ ।चिया पसल त खोल्ने तर कहाँ ? ‘इडिबल कप’ मा ग्राहकको चासो र प्रतिक्रिया बुझ्नु थियो । ६ महिनाको व्यवसाय भएकाले धेरै ठाउँ पनि चाहिएको थिएन । सुरूमा पोखराको जिरो किलोमिटरमा ६ महिनालाई व्यवसाय गर्न सटर खोजे । त्यहाँ खोजेजस्तो ठाउँ पाइएन । यसपछि उनीहरू बगर पुगे जहाँ त्रिभुवन विश्वविद्यालयअन्तर्गत देशकै ठूलो आंगिक क्याम्पस पृथ्वीनारायण क्याम्पस छ । उनीहरूलाई लाग्यो- क्याम्पस पनि छ, मान्छेको चाप पनि छ, विद्यार्थीले गरेको भनेपछि विद्यार्थी पक्कै आउलान् ।तीन दिन लगाएर सटर खोजिरहँदा नाम जुराइसकेका थिए । चिया पिउने, कपलाई खान मिल्ने भएपछि हाँसो मजाकमै ‘चिया चपाउ’ नाम जुरेको थियो । यो नाम नै अहिले ग्राहकको धेरै चाप हुनुको कारण भएको मञ्जुले सुनाइन् । ‘चिया चपाउ नाम नै यूनिक भयो । अहिले कहाँ रहेछ ठाउँ भनेर कति धेरैको म्यासेज आइरहेको छ,’ उनले भनिन् । विद्यार्थीले खोलेको चिया पसल भएकैले धेरै विद्यार्थी नै ग्राहक बनेर चिया पिउन पुग्ने गरेका छन् ।‘चिया चपाउ’ खुल्दासम्म चार जनालाई अहिलेजस्तो भीड होला भन्ने कल्पना थिएन । त्यसैले उनीहरूले दुई वटामात्र टेबल, कुर्सी राखेर साँघुरो ठाउँ रोजेका थिए । जेठ १० मा चार जनाले सँगै सटर खोले । नरिवल फोडे । यसपछि पाठशालाको सिकाइलाई व्यावहारिक बनाउन ‘चिया चपाउ’ खुल्यो । त्यो दिन सबैले परिवारका सदस्यलाई बोलाएका थिए । सबैलाई चिया चखाए । ओपनिङ सकियो । राति सुत्नुअघि मञ्जुले मोबाइलमा दिउँसो खिचेका भिडियो हेर्न थालिन् । भिडियो जोडजाम गरेर टिकटक र इन्स्टाग्राममा पोस्ट्याइन् । क्याप्सन राखिन् – चिया चपाउन कहिले आउने ?बिहान उठेर इन्टरनेट खोल्ना साथ मोबाइलमा नोटिफिकेसन लगातार बजिरहृयो । टिकटकमा नसोचेको लाइक, कमेन्ट र भ्युज देख्दा मञ्जु अलमलमै परिन् । ‘यति धेरै नोटिफिकेसन आयो कि म आफैं कन्फ्युज भएँ । भिडियो त रातभरमै भाइरल भएछ । त्यो हेरेपछि कन्टेन्ट क्रिएटरहरू आफैं आउनुभयो,’ उनले सुनाइन् ।रातभरमै भिडियोमा १२ लाख भ्युज गएको थियो । हालसम्म उक्त भिडियो ४७ लाख पटक हेरिएको छ । भिडियो भाइरल हुँदाको दिन जेठ ११ मा खासै ग्राहक आएनन् । त्यसको भोलिपल्टदेखि चाप यस्तो हुन थाल्यो कि चार जनाले खाना खाने फुर्सद पनि पाउन छोडे । यसरी भीड हुनुको कारण चिया, कप र चियामा पाइने स्वाद हो । ‘चिया चपाउ’ मा इलाइँची, चक्लेट र भेनिला फ्लेबरको चिया पाइन्छ । चियाको कपमा पहिल्यै यो फ्लेबर मिसिएको हुन्छ । जब कपलाई खान थालिन्छ त्यसमा स्वाद भेटिन्छ । ‘गुलियो मन नपराउनेले इलाइँची खानुहुन्छ । नभए चक्लेट फ्लेबर धेरै जान्छ,’ नम्रताले भनिन्, ‘बुवाहरुले हामी सुगरको बिरामीलाई हुने सुगर फ्री पनि ल्याउनपर्‍यो भन्ने भएको छ । त्यसबारे सोच्नपर्ला ।’भेनिला फ्लेबर चियाको प्रति कप ६५, इलाइँची र चक्लेट फ्लेबरको समान ६०–६० रुपैयाँ मूल्य छ । चियामात्र बेचेर मासिक खर्च धान्न गाह्रो हुने अनुसन्धानले देखाएको थियो । त्यसैले उनीहरूले चाउचाउ, चटपट पनि बिक्री गर्छन् । तर, धेरैको रोजाइ चिया नै रहने गरेको छ । दैनिक कम्तीमा ५० देखि १ सय ३० वटासम्म समूह चिया पिउन ‘चिया चपाउ’ पुग्छन् । चिया राख्ने कप भारतबाट आयात गर्ने गरेको मञ्जुले बताइन् ।पोखरा विश्वविद्यालयले कोभिड–१९ पछि उद्यमशीलता विकासमा स्नातक पढाइ थालेको थियो । पहिलो ब्याचमा ३१ जना भर्ना थिए । आठौं सेमेस्टरमा आइपुग्दा २१ जना छन् । सुरूमा त अहिले ‘चिया चपाउ’ खोल्ने चारै जनालाई व्यर्थै पढिएछ भन्ने लागेको थियो । अहिले जब उद्यमशीलताबारे बुझे, आफैं उद्यमी बने यो विषय पढाइको महत्व बुझेका छन् । ‘सरसँग हजुरहरूले भनेर यो विषय पढ्यौं, अब काम पनि पाइँदैन भनेर रिसाउँथ्यौँ । पढ्ने र गर्ने त फरक हुन्छ । तर अहिले त ठिकै छ,’ नम्रताले सुनाइन् ।६ महिनापछि ‘चिया चपाउ’ के हुन्छ ? यो प्रश्नको जवाफ चारै जनासँग छैन । ६ महिना अध्ययनमै बिताउने र त्यसपछि मात्र निरन्तरता दिने–नदिनेबारे निर्णय गर्ने उनीहरूको योजना छ ।"
बदलिँदो धरानका साक्षी बनेका एक हकर,"धरान — साढे तीन दशकमा देशमा केके बदलियो ? केके बदलिएन ? यो प्रश्नको उत्तर अनेक तरिकाले दिन सक्छन्, धरानका ७५ वर्षीय कृष्णभक्त श्रेष्ठ । उनी कुनै दलका नेता होइनन्, कुनै अनुसन्धानकर्मी होइनन् तर पनि परिवर्तनका मसिना तिथिमिति र नेपाली समाजको बदलावका अनेक घटनाबारे जानकार छन् । नहुन् पनि किन, पछिल्ला ३६ वर्षयता उनी निरन्तर एउटै परिचयमा बाँचेका छन्, हकर ।धरानमा जन्मेर पनि कृष्णभक्तले लाहुरे हुने सपना देखेनन् । किनकि २००८ सालमा जन्मिएका उनी ६ महिनामै कोक्रोबाट लडेका थिए । त्यतिबेलै उनको खुट्टा भाँचिएको थियो । समयमै उपचार नभएकाले यही घटनापछि उनको दुवै खुट्टाको सन्तुलन गुम्यो । कृषक बाबुका छोरा कृष्णले १० कक्षाभन्दा माथि पढ्ने अवसर पनि पाएनन् । अपांगताकै कारण बाबुसँगै खेतीपातीमा पनि उनी रम्न सकेनन् । रेल्वे गाउँबाट धरान झरेर उनी हकर भए । त्यसयताको बदलिएको नेपालका हरेक खबरका उनी पाठक त भए नै, चोकचोक घुम्दै पत्रिका बेच्ने भएकाले बदलिँदो धरानको साक्षी पनि भए ।बोलीचालीमा उनले धरानको सबैभन्दा पुरानो हकरको परिचय पाएका छन् । तर यो पहिलोसँग उनको उनको लगाव भने छैन । बरु उनी हेर्दाहेर्दै पत्रिका कतिबेला आउँछ र देश दुनियाँको खबर थाहा पाइन्छ भनेर कुरिबस्ने धरानेहरु मोबाइलमा झुन्डिन थालेको दृश्यको साक्षी भए ।एक समय त यस्तो थियो, कृष्णलाई पत्रिका बेच्न भ्याइनभ्याइ थियो । धरानको पुरानो बजार, छाता चोक, रत्नरोड उतिबेलाका धरानका मुख्य बजार थिए । त्यहाँ थिए, मैनाली पुस्तक पसल र अन्य किताब पसलको लाइन । त्यहाँ एकबिहानै अखबार पढ्न आउनेको भिड लाग्थ्यो । अहिले धरानको चमकधमक भानुचोकको गतिबाट थाहा हुन्छ ।'तर त्यतिबेला त भानुचोक अहिलेजस्तो कहाँ हुनु,' उनले सुनाए, 'भानुचोक त्यतिबेला सुनसान थियो ।' २०४५ सालको विनाशकारी भूकम्पले धरानमा पुर्‍याएको क्षति र मृतकको सम्झनामा हङकङ र मकाउका आप्रवासी नेपालीले हङकङको घण्टाघरमा आधारित भएर करिब ५६ लाखमा खर्चेर २०४८ सालमा भानुचोकमा घण्टाघर ठड्याए । अनि त भानुचोक चम्किन थाल्यो । उनले सुनाए, 'कति छिटो समय बद्लिएजस्तो लाग्छ, पहिला सुनसान त्यो भानुचोकका गल्लीहरुमा अहिले भिडभाड छ ।'कृष्णलाई स्पष्ट सम्झना छ, माओवादी जनयुद्ध उत्कर्षमा पुगेका बेला र जनआन्दोलनताक अखबारको बिक्री उत्पात थियो । किनकि खबरका अरु माध्यम पनि थिएनन् । उनले सुनाए, 'आज के समाचार छ, कहाँ के भयो, हिरोहिरोइनले केके गर्दैछन्, कुन फिल्म लाग्दैछ, त्यसमा ककसले खेलेका छन् भन्नेसम्मका विषयमा मानिसमा कौतूहल थियो । त्यसलाई मेटाउने एउटै माध्यम पत्रिका थियो ।'सुरुमा ११ वडा मात्र रहेको धरानलाई २०३५ सालमा पूर्वतर्फ रहेको बाँझगरा गाँउ पञ्चायत र पश्चिमतर्फ रहेको घोपा गाउँ पञ्चायतको केही क्षेत्रलाई गाभेर क्षेत्र विस्तार गरी १९ वडामा विभाजन गरिएको थियो । २०७१ वैशाख २५ गतेको मन्त्रिपरिषद्को निर्णयअनुसार पाँचकन्या गाविसलाई पनि धरान नगरपालिकामा गाभेर २३ वडा कायम गरेकोसम्मका घटनाका साक्षी हुन् कृष्ण ।२०७१ मंसिर १६ मा भने विष्णुपादुका गाविसलाई पनि धरान नगरपालिकामा गाभेर २७ वडा कायम गरी धरान उपमहानगरपालिमा बढोत्तरी भयो । धरानलाई कृष्णले अखबारका समाचारमार्फत चिनेका छन् अनि पैदलै यसका चोकचोक घुमेर बुझेका छन् । उनले पूर्वी पहाडी जिल्ला जाने मुख्य रुटका रुपमा धरानको चहलपहल देखेका छन् अनि पहाडी क्षेत्रबाट कैयौं दिन पैदलै नुन किन्न आउनेहरुको दु:ख पनि । उपचारको खोजीमा धरान झरेकादेखि यहीँ बसेर भविष्य खोजिरहेकासम्म सबैसबैलाई देखेका छन् उनले । बदलिँदो धरानको साक्षी उनले सुनाए, 'हेर्दाहेर्दै धेरै कुरा बदलियो ।'माओवादी द्वन्द्वको उत्कर्षमा हकर काम गर्न पनि उनलाई आपत परेको थियो । उनले लुकीछिपी पत्रिका बेच्थे । त्यतिबेलाको समय सम्झिँदै उनले सुनाए, 'बाटो-बाटोमा माओवादीका मान्छेहरु भेटिनथ्यो । तिनीहरुले मलाई कमरेड-कमरेड भनेर बोलाउथे । जबकि म स्वतन्त्र थिएँ ।'हकर भएकैले उनी देश दुनियाँको खबर पाठकहरुले भन्दा छिटो पाउँथे । त्यही भएर कहाँ के हुँदै छ भन्नेदेखि ठूलासाना सबै नेता उनले सजिलै चिन्थे । जनआन्दोलनताक त उनलाई अखबार बेच्न भ्याइनभ्याइ हुन्थ्यो । अंगालोभरिको पत्रिका एकैछिनमा बेचेर सकिनथ्यो । स्थानीयदेखि राष्ट्रिय सबै पत्रपत्रिका बेच्दा उनी एक समय मासिक १५ हजार सजिलै कमाउँथे । उनले सुनाए, 'पत्रिकाको मूल्य ३ रुपैयाँ भएका बेला त्यति कमाइ सानो थिएन ।'इन्टरनेट घर-घरमा र मोबाइल हात-हातमा पुगेपछि पत्रिका पढ्नेहरु घटे । कृष्णको काम पनि घट्यो अनि कमाइ पनि । धरान-१६ स्थित पार्वती टोलमा ३५ सय कोठामा भाडा तिरेर बुढेसकालका दिन बिताइरहेका कृष्ण हिजोआज हरेक महिना बत्ती, पानी र बिजुली गरेर तिर्नुपर्ने झन्डै ५ हजार रुपैयाँ र अन्य खानपान खर्च कसरी जुटाउने भन्ने चिन्तामा हुन्छन् । बिहे गरेर घर गइसकेका ३ छोरीहरुले बेलाबखत उनलाई सम्झिन्छन् र दु:ख घटाइदिन्छन् । उनले भावुक हुँदै सुनाए, 'उतिबेला मैले जग्गा जमिन जोड्न पाइनँ, अलिकति सम्पत्ति जोडेको भए आफ्नै घर हुन्थ्यो होला । आज अर्काको घरमा भाडामा बस्नुपरेको छ ।'धरान खोलाका बगर र घना जंगलबाट सहरमा बद्लियो । अखबार पढ्नेहरु मोबाइलमा रत्तिने भए । तर कृष्णलाई आफ्नो जीवन झन्-झन् खराब हुँदै गएझैं लाग्छ । सबैथोक बदिलए पनि कृष्णको मेहनती स्वभाव बदलिएको छैन अनि उनको पेसा पनि ।पत्रिकादेखि डिजिटल युग आइपुग्यो तर कुष्णको जीवन भने कहिल्यै परिर्वतन भएन । झन् झन् बत्तर हुँदै गयो । सहर बद्लिएर नयाँ भए तर गरिबी र पुरानै रहनसहनले उनको जीवनमा केही नयाँ परिवर्तन ल्याएन । उनी अहिले पनि उस्तै छन् सरल, सादा र मेहनती ।पहिलेजस्तो उनलाई टोलटोलमा हिँडेर जानु पर्दैन । धरानमा गाडी नपुग्ने ठाउँ नै कहाँ छ र ? उनले सुनाए, 'पहिला कहाँ यस्तो सुविधा थियो र ! गाडी नै नदेखेको मैले अहिले बाटो-बाटोमा सवारी साधनको चाप देख्छु । पहिले र अहिलेको धरानमा आकाश पातलको फरक छ नि ।'कृष्णले मेहनती, सरल र असल मानिसको परिचय बनाएका छन् । भन्छन्, 'म एउटा पत्रिका बेच्ने साधारण मान्छे मात्र भएँ तर मेरो जीवनको कथा र अस्तित्व त धरानले लेखिदिएको जस्तो लाग्छ ।'"
हात्ती-पीडाले अनिदो छ बाहुनडाँगी,"झापा — गत मंगलबार बिहान । रातको २ बजेको हुँदो हो । मेचीनगर–४ बाहुनडाँगीस्थित शान्ति टोलमा जंगली हात्तीको एउटा बथान पस्यो । बिहानीको समय भएकाले टोलका सबै निद्रामा थिए सायद, अधिकांशले थाहा पाएनन् । २० वटाको संख्यामा गाउँ पसेका हात्तीले करिब आधा दर्जन परिवारको भाँच्न तयार भइसकको मकै खाइदिए । मकैका बोटहरु पेलेर सोत्तर बनाए । मकैबाली हेर्नुहुने रहेन, न बोटमा रहृयो भाँच्न लायक मकै नै ।शान्ति टोलकी ३८ वर्षीया सीता सुनारले करिब १० कट्ठा जमिनमा अँधिया मकै खेती गर्दै आएकी थिइन् । यसपटक मकै राम्रै फलेको थियो । ‘मकै राम्रो फल्छ भनेर चार सय रुपैयाँ किलो पर्ने बिउ ल्याएर रोपेका थियौं,’ सुपारीको बिरुवामा मल लगाउँदै गर्दा भेटिएकी उनले सुनाइन्, ‘तर, भाँच्न तयार भएको सबै मकै हात्तीले खाएर सखाप बनाइदियो । हात्तीको बथानले कुल्चिएका कारण घाँस पनि वस्तुलाई खुवाउन मिल्ने रहेन ।’त्यस रात आएको हात्तीको बथानले सीताको मात्रै मकै सखाप पारेन । शान्ति टोलकै चतुरमान सुनार, सूर्यबहादुर सुनार, जीवन पाण्डे लगायतको पनि भाँच्न तयार मकै उजाड बनाइदियो । सीताले मकैबाली लगाएको जमिन उनको आफ्नो होइन । जग्गाधनी भारतमा छन्, उनले अँधिया खेती गरेकी हुन् ।सीतालाई जंगली हात्तीले बाली क्षति गरेपछि राहत पाइन्छ भन्ने थाहा पनि छ । तर, राहतका लागि निवेदन दिँदा जमिनको धनीपुर्जा, नागरिकतालगायत कागजात चाहिन्छ । नागरिकता त उनीसँग छ तर, धनीपुर्जा कसरी हुनु, किनकि जग्गाधनी यहाँ छैनन् । 'राहत पाउन पनि ६ महिनाभन्दा धेरै समय लाग्छ,’ उनी भन्छिन्, ‘कसले त्यत्रो लेठो गरोस्, त्यसैले राहतका लागि निवेदन दिइनँ ।’त्यस रात जंगली हात्तीले सीताको एक पटकको बाली मात्रै खाइदिएन । उनको वर्षभरिको मेहनत, सालभरि खाने अन्न र परिवारको रोजीरोटी पनि खाइदियो । त्यसो त बाहुनडाँगीका लागि जंगली हात्तीको यो समस्या नौलो भने होइन । बाहुनडाँगी र जंगली हात्ती एक अर्काका पर्यायवाचीजस्तै छन् । तर, पछिल्लो समय यहाँका स्थानीयले भोगिरहेको समस्या भने फरक छ ।बाहुनडाँगीमा आजकाल पहिलाजस्तो एउटा, दुइटा मात्रै हात्ती आउँदैनन् । ५०–६० वटाको बथान नै आइपुग्छ । पहिला रैथाने हात्ती आउँथे, आजकल छावासहितका हात्ती पनि आउँछन् । बथान जहाँ पस्यो, त्यहाँको बाली नै सखाप हुन्छ । उठाउनलाई किसानको खेतमा केही बाँकी रहँदैन ।मंगलबार बिहानको राति शान्ति टोल पसेको हात्तीको बथानले यहाँ मात्रै करिब ४० मन मकै खाइदियो, मकैका बोट पनि सोत्तर बनाइदियो । टोलवासीसँग हात्ती धपाउने प्रयास गर्नुबाहेक अन्य विकल्प केही थिएन । हात्ती अघायो, बाटो लाग्यो । बिहान खेतमा हेर्दा न मकैका घोगा थिए, न खुवाउन मिल्ने घाँस नै ।यसैगरी शुक्रबार बिहानको राति करिब ४५ वटाको संख्यामा जंगली हात्ती मेची तरेर बाहुनडाँगी प्रवेश गरे । मेची बगरमा नेपाल प्रहरी, सशस्त्र प्रहरी लगायतका सुरक्षाकर्मी तैनाथ रहेर नेपाल प्रवेश गर्ने हात्तीलाई भारततर्फ नै धपाउने प्रयास गरे पनि पछिल्लो समय त्यो प्रयास सफल हुन सकिरहेको छैन । शुक्रबार बिहान पनि त्यही भयो ।हात्तीको हुल रातको एक बजेतिर बाहुनडाँगीका युवराज पोखरेलको सुपारी बगानमा पस्यो । एक बिघा जमिनमा करिब ६ सय बोट सुपारी लगाइएको बगानमा हात्तीको बथान पसेको थियो । बथानले फुल्दै गरेका चार सयभन्दा बढी सुपारीको बोट भाँचिदियो, फेरि नजाग्ने गरी ।‘सवा एक बजेतिर सुपारी बगानमा पसेको हात्तीको बथान बिहान करिब ३ बजेतिर मात्रै निस्कियो । तल्लोपट्टि मकैबाली थियो, मान्छेले छेकेर जान दिएनन् । पूर्वपट्टि प्रहरी चौकी छ, त्यहाँबाट साइरन बजाइदिए । उत्तरपट्टि पनि मान्छेले छेके । हात्ती जाने ठाउँ भएन,’ भाँचिएका सुपारीका बोट देखाउँदै युवराजका भाइ दिव्यराज पोखरेलले भने, ‘चारैतिरबाट छेकेपछि हात्ती सुपारी बगानमै घण्टौंसम्म रहृयो । सयौं सुपारीको बोट भाँचिदियो ।’मेची तरेर बाहुनडाँगी आइपुगेको हात्तीको बथानले अन्नबाली मात्रै खाँदैन । कहिले घर नै भत्काइदिन्छ, सुपारीका बोट भाँचिदिन्छ । बच्चासहित आएको हात्तीको बथानले अनेक बिगार गर्छन् । तर, बाहुनडाँगीवासीसँग साइरन बजाउने, हात्ती धपाउनेलगायतका प्रयास गर्नेबाहेक विकल्पै हुँदैन । बिहान हुन्छ, हात्तीको बथान मेची तर्छ । तर, फेरि अर्को दिन उस्तै !जंगली हात्तीले दिएको दु:खबाट बच्न बाहुनडाँगीवासीले के प्रयास गरेनन् ? माहुरी पाल्दा हात्ती गाउँसम्म आउँदैन भन्ने ठानेर माहुरीको घार घरघरमै राखियो । खेतबाली वरिपरि डोरी टाँगेर डोरीमा खुर्सानीको धुलो दलियो । यसो गर्दा हात्ती खेतबालीमा पस्दैन भन्ने थियो । हात्तीबारको रुख लगाउँदा खेतबालीमा हात्ती नपस्ला भनेर सयौंका संख्यामा हात्तीबारको रुख पनि लगाइयो । यही बाहुनडाँगी हो, जहाँ हात्तीको क्षतिबाट जोगिन सुरुङ खन्नेसम्मका कार्य भए । तर, यी कुनै प्रयास सफल भएनन् ।अन्ततः दशकौं भयो बाहुनडाँगीले हात्तीको त्रासबाबाट छुटकारा पाउन सकेको छैन । बरु यहाँ त झन्‌झन् पीडा थपिँदै छ । बाहुनडाँगीमा हात्तीले पुर्‍याएको क्षतिबारे वर्षौंदेखि जानकार स्थानीय नीलकण्ठ तिवारी भारतबाट आउने हात्ती रोक्ने एउटै उपाय सफल भएको बताउँछन् । त्यो हो सीमामा लगाइएको सोलार फेन्सिङ । ‘सोलार फेन्सिङ लगाएको वर्ष त ९८ प्रतिशत नै कम भएको थियो हात्ती आतंक । मेची तरेर हात्ती आउँदैनथे । यहीँका रैथाने हात्तीले बिगार गर्थे,’ उनी भन्छन्, ‘तर, समयक्रममा सोलार फेन्सिङ बिग्रँदै गयो । मर्मतसम्भारतर्फ खासै कसैको चासो गएन ।’उनका अनुसार अहिले सोलार फेन्सिङका अधिकांश संरचना बिग्रिएका छन् । कतिपय सामान हराएका छन् । यसलाई आवश्यक मर्मत गर्दै चुस्तदुरुस्त बनाउने हो भने हात्तीको क्षतिबाट बच्न सकिने उनी बताउँछन् । ‘नगर, प्रदेश, केन्द्रलगायत वन्यजन्तुका क्षेत्रमा काम गर्ने निकायले यसतर्फ गम्भीरतापूर्वक चासो देखाउनुपर्छ । नगरमा त यस विषयमा छलफल पनि भइरहेको छ । समयमा ध्यानाकर्षण भएर सोलार फेन्सिङलाई चुस्तदुरुस्त राख्ने हो भने हात्ती आतंक कम हुने थियो,’ उनी भन्छन् ।हात्तीको बथान मेची तरेर आउन थालेपछि बाहुनडाँगीवासी चैनले निदाउन नसकेको धेरै भइसक्यो । उनीहरुको एउटै माग छ । त्यो हो, भारतबाट आउने जंगली हात्तीलाई रोकियोस् ।सोमबार दिउँसो (आज) पनि पनि मेचीनगर–२ मा जंगली हात्तीको बथान नै पसेको छ । जसका कारण यहाँका स्थानीय नागरिक त्रसित छन् । बिहानदेखि नै मेचीनगर–२ स्थित मगर डाँडामा भने २० वटाभन्दा बढी जंगली हात्ती डुलिरहेका छन् । उक्त हात्ती चिया बगान, बाँसघारी लगायतका स्थानमा छलिँदै भौंतारिरहेको स्थानीय प्रबिन चापागाईले जानकारी दिए ।मेचीनगर नगरपालिकाका प्रमुख प्रशासकीय अधिकृत अग्निप्रसाद अधिकारी समस्या न्यूनीकरणका लागि नगरमा पटकपटक छलफल चलिरहेको बताउँछन् । उनका अनुसार नगरमा मात्रै नभएर जिल्ला प्रशासन कार्यालय, सुरक्षा संयन्त्र लगायतको उपस्थितिमा समेत हात्तीको क्षति न्यूनीकरणबारे बृहत् छलफल चलाउने तयारी भइरहेको छ ।छलफलले मात्रै त हात्तीले दिएको दु:ख कम नहोला ! जीर्ण बन्दै गएको सोलार फेन्सिङको मर्मतका लागि चाहिँ नगरको योजना के छ ? भन्ने प्रश्नमा उनी भन्छन्, ‘यदि उपल्लो कुनै पनि निकायबाट सोलार फेन्सिङका लागि पहल नभए, रकमको स्रोत सुनिश्चित नभए के गर्ने भन्नेबारे समेत नगरमा छलफल चलिरहेको छ । नगरले मर्मतका लागि आवश्यक केही बजेट छुट्याउँछ ।’डिभिजन वन कार्यालय झापाका प्रमुख भरतबाबु श्रेष्ठ चालु आर्थिक वर्षमा ९ लाख ५६ हजार बजेट विनियोजन भएर सोलार फेन्सिङ मर्मतको काम भइरहेको बताउँछन् । ‘यहाँ यदि हात्ती र तारबार मात्रै थियो भने समस्या थिएन । तर, यहाँ त हात्ती छेक्न लगाइएको तार नै चुँडाएर नदीजन्य सामग्री ओसारपसार गर्ने बाटो बनाइएको छ । सीमा वारपार गर्ने मान्छेले पनि तार चुँडाइदिन्छन् । यस प्रकारका समस्या पनि छन् सीमामा,’ उनी भन्छन्, ‘यद्यपि हात्तीका बथान रोक्नका लागि सोलार फेन्सिङ नै उपयुक्त लागेर मर्मतको काम भइरहेको छ ।’"
'परालको आगो'का चामे : 'दार्जिलिङ त टाढा भइसक्यो',"सिलिगुडी — दार्जिलिङको शान्त, हरियाली चियाबारीको बस्ती दबाइपानीको भोटे टोलमा सन् १९३८ मा जन्मिएका थिए, टंक शर्मा । त्यो बेलासम्म भारत ब्रिटिस उपनिवेशको चंगुलबाट मुक्त भइसकेको थिएन । देश स्वतन्त्र नभइसकेको समय थियो । तर, त्यो पहाडी भेगका एक बालकको मनमा सिर्जनाप्रतिको मोह र हुटहुटी बिस्तारै अँकुरित हुँदै थियो ।सन् १९५१ बाटै उनले नाटक खेल्न थालेका थिए । जतिबेला उनी मामा घर मङपुमा बस्थे । त्यहीँबाट उनको रंगमञ्चप्रतिको मोह झाँगिँदै गयो । १० वर्षको उमेरमै ‘कृष्ण–सुदामा’ नाटकमा सुदामाको छोराको भूमिका पाए । त्यो नाटकमा उनले बोलेको ‘बाबा, भोक लाग्यो’ भन्ने संवाद आज पनि उनले भुल्न सकेका छैनन् ।त्यसपछि ‘दुई घरको दीपक’ मा काम गरे । बालककालमै अरुणा लामाका काका रंगकर्मी सीबी लामाको सान्निध्य पाए । लामाले ऊ बेलै बंगाली लेखक शरदचन्द्र चट्टोपाध्यायको बांग्ला भाषाको कृति ‘रामेर सुमती’ मा आधारित ‘सुमती’ नाटक निर्देशन र अभिनय गरेका थिए । ‘नाटकसँगको गहिरो सम्बन्ध त्यहीँबाट बन्यो,’ हालैको एक दिन सिलिगुडी नजिकको नेपालीभाषी बहुल सालाबरीमा भेटिएका शर्माले सुनाए,‘राम्रो नाटक खेल्ने मौका पाएँ भने त अझै गर्छु भन्ने जोस छ ।’मङ्पुबाट उनी दार्जिलिङ पुगे थप अध्ययनका लागि । टर्नबुल हाइस्कुलमा पढाइ सुरु भएपछि केही समय अभिनय रोकियो । तर, रंगमञ्चप्रतिका प्रेमबाट उनी विमुख हुन सकेनन् ।कसोकसो उनी पुनः नाटकमा जोडिन पुगे । सन् १९५६ मा गोर्खा दुःख निवारक सम्मेलन (जीडीएनएस) मा नाटक ‘भरत निवास’ को रिहर्सल चलिरहेको थियो । उनका सानाबाले त्यहीँ पुर्‍याइदिएका थिए । अभिनयको पहिलो संवाद थियो, ‘होसियार ! दरबारमा महाराजको सवारी हुँदै छ ।’ संवाद थोरै थियो, तर त्यो सुरुवात थियो ।खासमा उनलाई ढोकेको रुपमा मात्रै नाटकमा राखिएको थियो । त्यो भूमिकामा उनको संवाद थिएन । तर, उनकै नाम थर भएका हुम्मे भूमिकाका पात्रले त्यो संवाद फड्कारेर उच्चारण गर्न नजान्दा उनले मौका पाएका थिए ।पछि उनको रिहर्सल समयमा भूमिका बढुवा भएको भए लक्ष्मणमा पुगेर टुंगियो । ढोकेको भूमिकामा नाटकमा छिरेका उनी लक्ष्मण भएर दर्शकमा माझ देखिए ।त्यहीँबाट दार्जिलिङको रंगमञ्चमा उनको अभिनय स्थापित हुन थाल्यो ।०००प्रताप सुब्बा, हृदयनाथ लामा र रतन मोतेको टोलीले दार्जिलिङमै पहिलोपटक एकांकी नाटक प्रतियोगिता घोषणा गर्‍यो । तर, टंक शर्माहरुको टोलीमा उक्त प्रतियोगितामा सहभागिता जनाउनु हुन्न भन्ने मत बलियो थियो । अगुवा नाटककार केबी मोक्तानको भने फरक मत थियो । उनी प्रतिस्पर्धामा भाग लिनु पर्छ भन्ने पक्षमा थिए उनी ।लामो गलफतीपछि टोलीले अप्रतियोगी नाटकमा देखाउने निर्णयमा पुग्यो । अन्ततः आयोजकको आग्रहमा कमेडी नाटक तयार भयो । फरक शैली र संवादको नाटकलाई दर्शकले निक्कै मन पराए ।त्यो नाटकपछि निर्देशक प्रताप सुब्बाको नजरमा परे शर्मा ।सुब्बाले त्यो दिन उनलाई भनेका थिए, ‘एक दिन फिचर फिल्म बनाउँछु, ‘परालको आगो’ । तपाईंलाई चामेको भूमिका दिन्छु ।’ त्यो सुनेर शर्मा मक्ख परे ।‘परालको आगो’ निर्माणको समय आयो । चामेको भूमिकामा शर्मा निश्चित भए । त्यतिबेला उनी तीन छोराछोरीका पिता भइसकेका थिए । उमेर पनि ४२ वर्ष हाराहारी थियो । दार्जिलिङको जिल्ला प्रशासन कार्यालयमा जागिरे थिए । परालको आगो निर्माणताका उनी खरसाङको सबडिभिजन कार्यालय सरुवा भएका थिए । सन् १९७५ बाट निर्माण सुरु भई १९७८ मा परालको आगो रिलिज भयो ।परालको आगो नेपाली साहित्यकार गुरुप्रसाद मैनालीको चर्चित कथा हो । दाम्पत्य जीवनका अस्थायी झगडालाई परालको आगो भन्ने अभिव्यक्तिले चामे र गौंथलीको मनोविज्ञानलाई गहिरो रूपमा उजागर गर्छ । त्यही कथालाई प्रताप सुब्बाले पर्दामा उतारे, जसमा चामेको जीवन्त अभिनय टंक शर्माले गरे ।परालको आगो रिलिजपछि दार्जिलिङमा शर्माको चर्चा बढ्यो ।शर्माका बारे तुलसी घिमिरेले थाहा पाए । जतिबेला उनी बम्बईमा फिल्मी संघर्षमा थिए । उनी ‘बाँसुरी’ नामको सिनेमा बनाउने योजनामा थिए । शर्मालाई पनि एउटा भूमिका दिने उनको मनसाय थियो । सोहीअनुसार अवकाश प्राप्त सैनिक (भर्तीवाल) को भूमिका उनले पाउने भए । त्यो फिल्म घिमिरेकै घरगाउँ कालेबुङ र बम्बईमा आधाआधा सुटिङ भएको थियो । भूमिकाका लागि शर्माले एक भर्तीवालको पोसाक सापटी मागेर बम्बई लागे । ‘भूमिका त पाएँ तर न त पारिश्रमिक, न सुविधा,’ शर्मा सम्झिन्छन्, ‘दुईपल्ट बम्बई गएँ ४२ दिनसम्म बिताएँ । फर्किँदा त टिकटसम्म आफैं खोज्नुपर्‍यो ।’तर, त्यो दुःखले उनलाई सिकायो ।पारिश्रमिक नपाए पनि कलाकारका रूपमा थप परिचय बन्यो । ‘पहिलो ब्ल्याक एन्ड ह्वाइटमा खेलेको थिएँ, पछि रंगीनमा देखिएँ,’ उनले हाँस्दै सुनाए ।सन् १९८१ मा ‘बाँसुरी’ रिलिज भयो । त्यो बेला उनी ५० हाराहारी उमेरका भइसकेका थिए । त्यसपछि भने उनलाई कुनै फिल्मको अफर आएन । जीवन फेरि जागिरतिर फर्कियो । अभिनय बिस्तारै छाड्दै गए । तर, नाटकप्रतिको भोक भने अहिले पनि उस्तै छ ।१९९७ मा अवकाश पाएपछि उनी सामाजिक काममा सक्रिय भए । आज पनि सालबारीतिरै भेटिन्छन्, कमेज सुरुवाल र भादगाउँले टोलीमा । ‘दार्जिलिङ त टाढा भइसक्यो’, उनी भन्छन्, ‘दार्जिलिङसँग मेरो सेन्टिमेन्टल रिलेसन मात्रै बाँकी छ ।’"
एउटा साइकल मिस्त्रीले नियालेको सहर,"झापा — ‘दाइ साइकलको चेन खुकुलो भएछ, खुस्किरहन्छ । बनाइदिनु न !’ मध्यान्हको सन्नाटालाई चिर्दै एउटा आवाज आयो। साइकल बनाउने दाइले आवाज सुने, र ‘हुन्छ’ को भावमा टाउको हल्लाए। अनि हातमा साइकल बनाउने रेन्च लगायतका समान लिएर साइकलतर्फ अघि बढे। खुकुलो भएको चेन कसिदिए। एकैछिनमा चेन कसियो, साइकल मर्मत भयो।दाइले २० रुपैयाँ पैसा साइकल मर्मतबापत लिए र खल्तीमा हाले। अनि मुस्कुराउँदै पुनः आफ्नै पसलतर्फ फर्किए। र सुनाए ‘के गर्नु आफ्नो त काम नै यही हो। जानेको काम गर्नैपर्‍यो, नत्र त कसरी घर चलाउनु ?’तीन दशक भयो । कुलबहादुर राजवंशीको साइकल मर्मतको यो अभिछिन्न यात्रा निरन्तर चलिरहेको छ, यसै गरी निरन्तर । एउटा प्रमुख व्यापारिक सहर बन्ने दौडमा दौडिरहेको सहर इँटाभट्टा चोक दक्षिणमा उनको साइकल मर्मत केन्द्र छ । एउटा सटर भाडामा लिएका छन् उनले । सटरभित्र साइकल बनाउने सामानहरू छन् । सटर बाहिर मर्मतका लागि आइपुगेका साइकलहरू । जसलाई उनी मर्मत गरेर दैनिकी चलाइरहेका छन् ।२०३२ सालमा उनी झापा मेचीनगरको एक सामान्य राजवंशी परिवारमा जन्मिए । खेती किसानी गरेर जीवन चलाइरहेको परिवारमा जन्मिएका उनले घरको कामसँगै पढाइलाई पनि निरन्तरता दिए । ‘खेती किसानी गरेर चलेको थियो हाम्रो परिवार । त्यस बेला पढ्नुपर्छ, पढ्यो भने सुख पाइन्छ भनेर अग्रजहरूले भन्नुहुन्थ्यो,’ साइकल बनाउँदै गर्दा आफ्नै पसलमा भेटिएका उनले विगतलाई सम्झिए, ‘म पनि स्कुल जान थालो । पढाइलाई आफूसँगै अघि बढाएँ ।’उनी पढ्दै खेरिको कुरा हो । घरपरिवार चलाउन कि जंगलबाट दाउरा खोजेर ल्याएर बेच्नुपर्ने बाध्यता थियो । कि धान किनेर चिउरा कुटाएर बेच्नुपर्ने बाध्यता । तर, परिवारसँगै समाजलाई नजिकबाट नियालिरहेका उनले यो सबै बुझेका थिए । पढाइ र जीवनका अनुभवहरूलाई सँगाल्दै उनी अघि बढिरहे ।उनले २०५१ सालमा स्थानीय आदर्श माध्यमिक विद्यालयबाट एसएलसी दिए । ‘तर, पढेर मात्रै हुँदैन जिन्दगी बिताउन हातमा सीप पनि हुनुपर्छ भन्ने लाग्यो, त्यस बेलै । सीप भयो भने पैसा कमाउन सकिन्छ । पैसा कमाउन सकियो भने सजिलै गरी खाइन्छ भनेर बुबाले भन्नुभएको थियो,’ उनले सुनाए ।जीवन चलाउन हातमा सीप हुनुपर्छ भन्ने हुटहुटी थियो उनमा । र, त एसएलसी दिएको केही दिनमै उनी साइकल बनाउने काम सिक्न भारतको सीमावर्ती बजार नक्सलतर्फ सोझिए । त्यस बेला पूर्वपश्चिम राजमार्ग बनिसकेको थियो । तर, अहिलेको जस्तो ठुलो थिएन । राजमार्गमा फाट्टफुट्ट मात्रै बस र ट्रकहरू देखिन्थे । अहिलेजस्तो कमिलासरि थिएनन् । टाढाको यात्रा होस या नजिकै कतै काम गर्न जाँदा नै होस । मान्छेको प्रमुख साधनको रूपमा साइकल थियो ।राजमार्गमा धेरै साइकल नै हुइँकिन्थे । हुलाकीले चिठ्ठी ल्याउँदा होस् या कार्यालयका हाकिमहरू हुन् । ओहोरदोहोरको माध्यम साइकल नै थियो । कानै बिझाउने गरीका बसका कर्कश हर्न भन्दा साइकलको टिङटिङ घण्टी नै धेरै गुन्जिन्थ्यो राजमार्गहरूमा ।मोटरसाइकल देख्न मुस्किल पर्थ्यो । कहिलेकाहीँ दखिादा मान्छेहरूको लस्कर नै लाग्थ्यो, मोटरसाइकल हेर्नलाई । आज जसरी मान्छेको हात हातमा मोटरसाइकल छ, त्यस बेला त्यसै गरी हात हातमा थियो साइकल । सहर होस या गाउँ साइकलको एकछत्र राज थियो । त्यही एकछत्र राज देखेर त साइकल मर्मत गर्ने सीपमा भविष्य देखे कुलबहादुरहरूले । उनीहरूलाई लाग्यो, साइकल बनाउन सिक्यो भने जीवन कटाउन सकिन्छ ।एसएलसी पछि साइकल मर्मतको काम सिक्न नक्सल हुइँकिएका उनी ९ महिना नक्सलमै बसे । अहोरात्र खटिरहे, साइकल मर्मत सिक्न मै ध्यान लगाए । जब साइकल बनाउन जान्ने भए । उनी आफ्नै गाउँ फर्किए । अनि २०५२ सालको अन्तिमतिर इटाभट्टा स्थित पूर्वपश्चिम राजमार्ग दक्षिणमा सानो छाप्रो हाले । र, साइकल बनाउन सुरु गरे । ‘मेरो पहिलो दिनको कमाई २० रुपैयाँ भारु थियो । मैले आफ्नै पसलमा आफैले साइकल बनाएर कमाएको,’ हँसिलो मुद्रामा विगत सुनाए उनले ।यसरी २०५२ सालबाट सुरु भएको साइकल मर्मतको यात्रा आजसम्म जारी छ उनको । आजसम्म उनले कति साइकल बनाए होलान् ? क–कसका बनाए होलान् ? उनलाई याद त छैन । तर, बाल्यावस्थामै उनले ‘हातमा सीप त हुनुपर्छ । नभए कसरी जीवन चलाउने ?’ भनेर जे सोचेका थिए । त्यही सोचले आज उनी आत्मनिर्भर छन् । अनि चिनिएका छन् पनि ‘साइकल बनाउने दाइ’ को उपनामले ।उनले साइकल मर्मतको काम सुरु गर्दै गर्दा यो इँटाभट्टा बजार आजको जस्तो वैभवशाली थिएन । आज गगनचुम्बी भवन बनेका छन्, त्यस बेला खरले छाएका, काठ र बाँसका घरहरू थिए। जस्ताले छाएका पक्की घरहरू हेर्न काँकडभिट्टा दौडिनुपर्थ्यो । राजमार्ग आजको जस्तो फराकिलो थिएन, सानो थियो । ताँतीका ताँती पसलहरू खुलेका थिएनन् । बासको खम्बामा पाल टाँगेर राखिएका साना पसलहरू थिए । जुन रात परेपछि उठाइन्थ्यो । बजारभरमा एउटा किराना पसल थियो । जसले नै बजारको अस्तित्व जोगाएको थियो ।तर, कुलबहादुरले साइकल बनाउन थालेको नै तीन दशक भएछ, उनको उमेर नै ५० पुगिसकेको छ। आज इँटाभट्टामा के छैन ? सिटी सिनेमा बनेको छ, पाँच तारे होटेल खुलेको छ। गनिनसक्नु गरी ठुला–साना होटलहरु खुलेका छन्। लत्ताकपडा, किराना लगायतका पसल कति होलान् ? सायदै गन्न सकिएला ।कुलबहादुरले साइकल बनाउन सुरु गर्दै गर्दा यहाँ कमिलासरि साइकल हुँइकिन्थे, टिङटिङ घण्टीको गुञ्जायमान यो सहरको पहिचान थियो । तर, अब समय त्यस्तो रहेन । एकाध बाहेक आजभोलि साइकल देखिँदैनन् सहरमा । साइकलको घण्टीको आवाजलाई विद्युतीय हर्नहरूले गुमनाम जस्तै बनाइदिएका छन् ।सहरमा मोटरसाइकलहरूको राज सुरु भयो, साइकल बिस्तारै हराउँदै गए । ‘आजभोलि को चढ्ने साइकल ? सरकारी स्कुलमा पढ्ने विद्यार्थीहरू, मिस्त्री काम गर्ने मजदुरहरू, चिया बगानमा काम गर्ने श्रमिकहरू । यस्तैले मात्रै चढ्छन् साइकल आजकल त । अलि धनीलाई त चढ्न लाज हुन्छ हरे !,’ उनले देखिरहेको वर्तमान सुनाए, ‘साइकल चढ्नेहरू घटे । सँगै घट्यो साइकल पनि ।’तर, उनी आफ्नो पेसाप्रति उत्तिकै अडिग छन् । उनलाई लाग्छ, साइकल चढ्नेहरू मात्रै घटेका हुन् । साइकलप्रतिको मोह झन्झन् बढ्दै छ । साइकल बनाउने सीप अजम्बरी सीप हो । यसले सधैँभरि साथ दिइरहन्छ । उनी आजभोलि साइकल बनाएरै दिनको १५ सय रुपैयाँसम्म कमाउँछन् । जुन कमाइले उनको पाँच जनाको परिवार चलेको छ ।एक समय थियो । उनी जवान थिए । त्यो पनि भरखरै एसएलसी दिएका । तर, उनले आजभोलिको जस्तो विदेशमा गएर धेरै पैसा कमाउने सपना बुनेनन् । न जीवन बिताउन अरूको मजदुरी गर्नुपर्छ भन्ने नै सोचे । उनले त सोचे ‘हातमा सीप हुनुपर्छ, जीवन चलाउन सहज हुन्छ ।’ तर, आजभोलिको युवा पुस्ताले देशमा भविष्य नै नदेखेको देख्दा भने उनी आश्चर्यमा छन् ।भन्छन्, ‘हातमा सीप हुनुपर्छ । जीवन त जसोतसो कटिहाल्छ नि ! यति धेरै अवसर छन् देशमा । मोबाइल, आधुनिक टिभी, एसी जस्ता सामानहरू बनाउन सिक्ने मात्रै हो भने पनि कमाउन सकिन्छ । तर, यतातर्फ युवाहरूको ध्यान किन नगएको होला ?’"
बदलिँदो सहरका साक्षी ७२ वर्षीय ढिँडा मुण्डा,"झापा — २०११ साल । आफ्नै लयमा बगिरहेको मेची नदी बर्खामा आएको बाढीका कारण पूर्वतर्फ सोझियो । मेचीको किनार ज्यामिरगढीमा खेतीकिसानी गरेर गुजारा चलाइरहेको आदिवासी मुण्डा समुदायको बस्ती थियो । पूर्व सोझिएको मेचीले मुण्डा बस्ती बगायो । मुण्डाहरुका लागि बासस्थानको अन्य विकल्प थिएन । उनीहरुले बगेको आफ्नो बस्तीभन्दा करिब ५ किलोमिटर उत्तर रहेको घना जंगल फाँडेर बस्ने निधो गरे । अनि लागे उत्तर घना जंगलतर्फ ।त्यतिबेला मात्रै एक वर्षका थिए, ढिँडा मुण्डा । उनले जिजुबुबा प्यारी मुण्डा, हजुरबुबा अर्जुन मुण्डा र बुबा धनराज मुण्डाको साथ लागेर आफ्नो देहाती थलो छाडेका थिए । बासस्थानको खोजीमा हिँडेका मुण्डा परिवारले घना जंगल फाँडे र छाप्रो हालेर ओत लाग्ने ठाउँ बनाए । ढिँडाका जिजुबुबा प्यारी फँडानीताका अग्रमोर्चामा थिए । अन्ततः उक्त स्थानको नाम नै रहन गयो, प्यारीभिट्टा ।यही प्यारीभिट्टा, जसलाई आज पूर्वकै सीमावर्ती व्यापारिक सहर काँकरभिट्टाको वैभवताले छपक्कै छोपेको छ । प्यारीभिट्टा काँकरभिट्टाको छत्रछायाँमा बिलाउँदै गएको आभास हुन्छ । जसका साक्षी हुन्, ७२ वर्षीय ढिँडा मुण्डा । जसको जन्मदैको साइनो जोडिएको छ मेची नदीसँग । जसले घना जंगललाई एउटा प्रमुख सहर बनाउन पसिनाका कयौं धारा बगाएका छन् ।‘आज काँकरभिट्टा सहर भनिने ठाउँको २०२५/२६ सालसम्म कुनै अस्तित्व नै थिएन । घना जंगल थियो, दिउँसै हिँड्न डराउँथे मान्छेहरु,’ बिरामी शरीर लिएर ओछ्यानमा पल्टिएका मुण्डा सम्झिन्छन्, ‘न यो राजमार्ग (पूर्व–पश्चिम राजमार्ग) नै यस्तो थियो । यहाँ त गोरेटो थियो, सानो बाटो । तर, खासै मान्छे हिँड्दैनथे ।’ उनका अनुसार त्यसबेला मानिसको आवतजावत नकलबन्दाबाट हुन्थ्यो । पूर्वी पहाडी जिल्लाका मान्छेहरु पैसा कमाउन ढाकर लिएर नकलबन्दा हुँदै मेची तर्थे र नक्सल पुगेर गन्तव्य तय गर्थे । ‘काँकरभिट्टा त जंगल थियो । को आउने ?,’ उनी सुनाउँछन् ।तर, समयक्रममा यसको काया फेरियो । २०२१ सालमा भूमि सुधार लागु भयो । जग्गा नापी हुन थाल्यो । मान्छेका नाममा जमिन दिलाउने उपक्रमको सुरुवात भयो । २०२५/२६ सालबाट राजमार्ग खुलाउने क्रम सुरु भयो । घना जंगल बिस्तारै फाँडिदै गयो । जंगल फाँडेर काठ र बाँसका साना घरहरु देखिन थाले । काँकरभिट्टामा बसपार्क निर्माणको योजना अघि सर्‍यो । मान्छेको चहलपहल बढ्न थाल्यो । व्यापारका लागि साना पसल खुल्न थाले । फाट्टफुट्ट सामान बोक्ने ट्रक देखिन थाल्यो । अब जंगल केबल जंगल रहेन । यहाँ त एउटा नवीन सहरको परिकल्पना सुरु हुन थाल्यो ।मेचीमा पुल बन्यो । खोला तरेर बारी आउने ट्रकहरु मेचीको पुल माथिबाट हुइँकिन थाले । राजमार्गमा बसहरु देखिन थाले । पाल ओढाएर थापिएका पसल घुम्तीमा परिवर्तन हुन थाले । ५–७ वटा घर भएको बस्तीमा पहाडी मूलका मान्छेहरु आएर घर बनाउन थाले । मान्छेको आवतजावतको केन्द्र रहेको नकलबन्दा आफ्नो पहिचानबाट गुमनाम बन्दै गयो । तर, काँकरभिट्टाले आफ्नो उकालो यात्रा तय गर्‍यो ।जीवनको दशकौं लामो यो यात्रामा ढिँडाले काँकरभिट्टालाई अनेकौं चरणमा देखे । उनले यही राजमार्गमा राँगागाडीबाट कठिन यात्रा गरेको देखेका छन् । तर्ने कल्पना पनि गर्न नसक्ने मेचीको बाढी नियालेका छन् । मेचीले बगाएर पटक–पटक बेहाल बनाएका परिवारका आँसु महसुस गरेका छन् । काँकरभिट्टामा कमिलासरी रिक्साको ताँती देख्न भ्याएका छन् । यो सहरको अनेक चित्र उनले नियालेका छन् ।‘आज यो सहर हेर्छु । सपनाजस्तो लाग्छ । घरिघरि त आफैं झुक्किछु पो ! मैले जीवन बिताएको काँकरभिट्टा यही हो ?,’ उनी हाँस्छन्, ‘आज यो सहर होइन । म नौलो भएको छु । बाटो बिराएर कतै आइपुगेको बटुवा जस्तै । मान्छेले मलाई चिन्दैनन् । उल्टै बाहिरफेर निस्किँदा कहिले आउनुभयो नि बसाइँ सरेर ? भनेर पो सोध्छन् ।’उनले भनेजस्तै काँकरभिट्टाले स्वरुप बदल्यो, चिनारी बदल्यो । अनि सहरकै नौलो मान्छे बनाइदियो ढिँडा मुण्डाहरुलाई । जसले मान्छे हिँड्न डराउने ठाउँलाई रगत पसिना बगाएर सहर बनाइदिए । काँकरभिट्टाले अहिले रिक्सा देख्दैन । काँकरभिट्टाले अहिले राँगागाडी कहाँ चिन्छ र ? काँकरभिट्टाले हिलो र चिप्लो सडक सायदै देख्न मुस्किल छ । बाँस र काठका घर पनि छन् र यो सहरमा ! यो सहर त झिलिमिली उज्यालो बत्तीसँग दगुरिरहेको छ । स्मार्ट सिटीको दौडमा धपेटिइरहेछ । अनि त सहर बनाउनेहरु नै सहरबाट गुमनाम छन् ।आजकल ढिँडाले काँकरभिट्टाको डाँडा नचढेको पनि वर्षौं भएछ । उमेरमा मजदुरी गर्न सिक्किम, दार्जिलिङ, नेपालको भोजपुर, रामेछाप लगायतका स्थान पुगेका उनी आज रोगले थलिएर ओछ्यानमा छन् । उनलाई शरीरमा रगत नबढ्ने रोग छ । माहिलो छोराको घरमा नातिनातिनासँग बसेका छन् । ‘श्रीमतीले छाडेर गइहाली, अनि मलाई पनि रोगले च्याप्यो । नातिनातिनासँग बसेको छु । यिनीहरु नै छन् सहारा,’ बुढ्यौली भावुकतामा उनले भने ।काँकरभिट्टालाई नै कर्म, संघर्ष र जीवनको गोरेटो बनाएका उनले यो सहरलाई नजिकैबाट चिनेका छन् । जंगलबाट डिजिटल युग हुँदै स्मार्ट सिटीको परिकल्पनासम्मलाई सुन्न र देख्न भ्याएका छन् । र त जोकसैलाई सुनाउन सक्छन् उनी, यो सहर बदलिएको कथा । उनी बेला बेला ओछ्यानबाट निस्किएर अलि मास्तिर राजमार्गमा आएर रुखको छायामा अडेस लागेर सहर नियाल्थे अलि अघिसम्म ।ढिँडाको घरतर, सहर न हो । यो सहरलाई ढिँडाजस्तो बुढो अनि खंग्रङ परेको रुख किन चाहिन्थ्यो र ? एसियन हाइवे बनाउने नाममा राजमार्ग उत्तर–दक्षिणका सबै रुख काटिए । अब कुन रुखमा अडेस लागेर सहर नियाल्लान् उनले ?"
विश्वप्रकाश शर्माकी आमा : खस आमाको कोख जनजाति आमाको काख,"काठमाडौँ — आमा सावित्री शर्माको ८२ औं जन्मदिनलाई विश्वप्रकाश शर्माले फरक ढंगले सम्झिए । ६ जेठको जन्मदिनलाई यस पटक उनले हिमालबाट सम्झिए । हिमालका कथाहरू सुन्न उनी हिउँका बाटा उक्लिरहेका थिए । क्याम्प २ (६,४०० मि) मा पुगेपछि विश्वप्रकाशले झोलाबाट तस्बिर निकाले । तस्बिरलाई छातीमा टाँसे र स्नेहसहितको श्रद्धा प्रकट गरे ।तीन जना भएको उक्त तस्बिरमा एक थिइन् सावित्री । आमाको जन्मदिनलाई हिमालको उचाइबाट ‘सेलिब्रेट’ गर्न पाउँदा असाध्यै खुसी थिए उनी । तस्बिरमा दोस्रो व्यक्ति थिए, बा पर्शुराम शर्मा । अनि तेस्रो ? तेस्रो अनुहार उनका लागि उत्तिकै न्यानो र आत्मीय थियो । ‘जसले मलाई एकछिन एक दिन हैन, डेढ वर्षसम्म आफ्नो दूध पिलाउनुभयो । उनै आमाको तस्बिर,’ विश्वप्रकाश हृदयभित्र शान्त बसिरहेकी आमा देउकुमारी श्रेष्ठलाई श्रद्धापूर्वक सम्झन्छन् । जस्तोसुकै दौडधुपको समय होस् वा बेचैनी र उदासी । उनका निम्ति ती अनुहारहरू थकान र निराशा मेट्ने चम्किला किरण हुन् । जसलाई हरेक बिहान उनी पूजापाठमा श्रद्धाञ्जली अर्पण गर्छन् ।हिमालबाट फर्किसकेपछि विश्वप्रकाशले आमाका कथा सुनाउने प्रण गरेका थिए । आखिर उनले आफ्नो प्रण पूरा गरे । सानेपास्थित पार्टी कार्यालयको शान्त कोठामा प्रेमपूर्वक उनले न्याना स्मृतिहरू बाँडे । २०७० को प्रतिनिधिसभा चुनावको प्रचारप्रसारका क्रममा विश्वप्रकाश झापाको बाहुनडाँगी थिए । तत्कालीन बाहुनडाँगी गाविसको मेची जनसागर माविको छेउमा बसेर मन्तव्य राख्दा उनले सम्झिएका थिए, ‘मेरो यो गाउँप्रति भावनात्मक प्रेम छ । किनकि यो गाउँको स्कुलमा मेरी आमाले पढाउनुभएको थियो ।’ नेपाली राजनीतिको प्रभावशाली नेताले आफ्नो गाउँप्रति गाँसेको भावनात्मक प्रेमलाई लिएर स्थानीयहरू गर्विलो देखिए । त्यही बेला बा उमेरका केशवप्रसाद खनालले विश्वप्रकाशलाई भने, ‘विश्व बाबु, तिमीले आमाले पढाएको स्कुल भनेर मात्र सम्झियौ । यो स्कुलको चौरमा तिमीले पनि खेलेका छौ ।’यो रहस्योद्घाटनले विश्वप्रकाश चकित परे । केशवले थपे, ‘त्यतिबेला तिम्री आमा घोडामा आउँथिन् । तिमीलाई पछाडि डँडाल्नुमा कपडाले बाँधेर ल्याउँथिन् । नजिकैको चिया पसलको बेन्चमा सुताइदिन्थिन् अनि पढाउन जान्थिन् । बच्चा रोएको सुनेपछि आएर दूध खुवाउँथिन् र फेरि सुताउँथिन् ।’ विश्वप्रकाश रसिक बन्दै गएका आँखाहरूले चौर, स्कुल, बरन्डा नियाल्न थाले । उनले केशवलाई स्नेहपूर्वक सोधे, ‘अनि यी सबै कुराहरू तपाईंलाई कसरी थाहा भयो ?’ केशवले थप सस्पेन्स खोलिदिए, ‘बाबु, तिम्री आमा जुन बेला यो स्कुलमा पढाउँथिन्, त्यो बेला म पनि यही स्कुलमा नै पढाउँथें ।’यो २०२७/२८ तिरको कथा थियो । जति बेला आमा सावित्री र बा पर्शुराम दुवै स्थायी शिक्षक थिए । बा भने कांग्रेसबाट राजनीतिक आन्दोलनमा रहेकै बेला राजकाजको मुद्दामा जेल परे । कठोर पञ्चायती शासनविरुद्धको आन्दोलनमा उनी चन्द्रगढी जेल परेपछि सावित्रीले संघर्ष झेल्नुपर्‍यो । तत्कालीन अञ्चलाधीशले आमालाई धुलाबारीबाट बाहुनडाँगीको मेची जनसागर माविमा सरुवा गरिदिए । ‘मलाई राजीनामा दिन्छे भनेर सरुवा गरेका थिए तर मैले गरिनँ,’ आमाले आफूले लिएको अडान सुनाएकी थिइन्, विश्वप्रकाशलाई ।सावित्री स्कुल जाँदा ८ महिनाका विश्वप्रकाशलाई धुलाबारीबाट घोडामा राखेर बाहुनडाँगी आउजाउ गर्थिन् । विश्वप्रकाशका दाइ राज्यप्रकाशले त्यो दृश्य अझै बिर्सेका छैनन्, ‘आमाले भाइलाई बोकेर घोडामा धेरै समयसम्म आउजाउ गर्नुभएको अहिले पनि सम्झिरहेको छु ।’ विश्वप्रकाशले दुई पटक लगातार चुनाव हारेपछि २०७९ को निर्वाचनमा काठमाडौंबाट उठ्न साथीभाइले सुझाएका थिए । सुरुमा त सोच पनि बनाए । पछि हृदयले भन्यो, ‘मैले झापा छाड्दा चिया बगानका दाजुभाइ, दिदीबहिनीहरू छाड्नुपर्छ, धुलाबारी र काँकडभिट्टा छाड्नुपर्छ । लडीबुडी खेलेको त्यो माटो छाड्नुपर्छ ।’ त्यसपछि उनले आफ्नो सोच बदले । उनी झापा क्षेत्र नं १ बाट प्रतिनिधिसभा सदस्यमा निर्वाचित भए । उनलाई आफ्नो माटोले यस पटक न्यानो स्वागत गर्‍यो ।२०२७ मा जन्मेका विश्वप्रकाश तेस्रो सन्तान, उनीमाथि दिदी र दाइ । ‘म जन्मेपछि ७ दिनसम्म रोएँ रे,’ उनले बुझ्ने भएपछि सुनेका प्रसंग सुनाउँछन्, ‘मलाई दूध नपुगेको रहेछ । त्यही समयमा निराजलाई जन्म दिएकी आमा देउकुमारीको प्रशस्त दूध आउँदो रहेछ । उहाँले मलाई डेढ वर्ष लगातार खुवाएर बलियो बनाउनुभयो ।’उनी सावित्रीगुणा मात्र गएनन्, देउकुमारीको गुण पनि लिए । उनलाई थाहा छ, ‘दूधको अदृश्य प्रभाव कतिसम्म हुन्छ !’ उनी नरम हुनुपरेमा सावित्रीजत्तिकै र कठोर बन्नुपरेमा देउकुमारीजत्तिकै बन्न सक्छन् । ‘जुन आमाको दूध खाएँ, एक–एक थोपा नै मेरा लागि अनमोल थियो,’ उनी सुनाउँछन्, ‘मलाई खुसी छ कि मेरो शरीरमा खस आमाको रगत बगिरहेको छ भने जनजाति आमाको दूध ।’पूर्वप्रधानमन्त्री तथा कांग्रेसका नेता कृष्णप्रसाद भट्टराईको निधन हुँदा विश्वप्रकाश झापामा थिए । साथी–सहकर्मीले उनलाई त्यति बेला काठमाडौं बोलाए । तर उनी अर्को ठूलो शोकमा डुबिरहेका थिए । आमा देउकुमारीको निधन भएको दसौं दिन भएको थियो । अरू दाजुभाइले झैं उनले पनि कपाल मुन्डन गरेर किरिया कर्ममा सामेल भइरहेका बेलामा उनले साथीहरूलाई भने, ‘म आमाको १० दिनको काम छाडेर आउन सक्दिनँ । मेरोतर्फबाट उहाँलाई फूल चढाइदिनू ।’ देउकुमारी आमा बितेपछि विश्वप्रकाशको सम्झनामा खुब आइन् । उनलाई देउकुमारी आमा र परिवारको उत्तिकै महत्त्व थियो । त्यो परिवारले पनि विश्वप्रकाशलाई कहिल्यै बाहिरको ठानेन । अझ देउकुमारी त आफ्ना सन्तानहरूको सूचीमा विश्वप्रकाशको नाम जहिल्यै जोड्थिन् । विश्वप्रकाशलाई आमा सावित्रीको काखजत्तिकै प्यारो थियो, देउकुमारीको काख पनि ।आमा सावित्रीले जीवनको ३५ वर्ष धुलाबारी माध्यमिक विद्यालयमा बिताइन् । स्कुलको अन्तिम समयतिर उनी प्रधानाध्यापक बनिन् । प्रअ भएदेखि सावित्रीलाई उनको स्वास्थ्यले साथ दिएन । २०६० मा अवकाश लिनुअघि उनले भनिन्, ‘शिक्षक बिरामी भए, कक्षाकोठा बिरामी हुन्छ । प्रअ बिरामी भयो भने पूरै स्कुल बिरामी हुन्छ । मेरा कारण स्कुललाई अप्ठ्यारो हुनुहुन्न ।’ त्यसपछि उनले राजीनामा दिइन् । आमा जुन स्कुल पढाउँथिन्, विश्वप्रकाश त्यहीँ पढ्थे । उनी अंग्रेजी र भूगोल पढाउँथिन् । कक्षाकोठामा आमाको प्रवेश हुँदा अरू साथीहरू डराउँथे । तर विश्वप्रकाशले आमालाई कहिल्यै गुरुआमा देखेनन्, आमा नै देखे ।विश्वप्रकाशको परिवार मध्यमवर्गीय थियो । आमा र बाले बीए पढ्ने अवसर सजिलै पाएका थिए । बाले त दार्जिलिङको खर्साङमा पढेका थिए । पछि दाइलाई पनि त्यहीँ लगियो । विश्वप्रकाशलाई कक्षा ३ पछि खर्साङ लैजाने कुरा भयो । खर्साङको स्कुलमा प्रिन्सिपलले विश्वप्रकाशको मौखिक परीक्षा लिए । उनको तेजिलो दिमाग देखेर प्रिन्सिपलले भने, ‘ब्रिलियन्ट छ ।’ तर अघिल्लो दिन जुन घरमा बसे, त्यहाँ आइरहने कोइलाको गन्ध, धमिलो पानी त्यसमाथि बाआमाबाट टाढा हुने कुराले साह्रै चिन्तित बनायो । भोलिपल्टको प्रवेश परीक्षा उनले जानाजानी बिगारे । ‘त्यस्तो ब्रिलियन्ट मान्छेले कसरी बिगार्‍यो ?’ प्रिन्सिपल छक्क परे । बाले रिसाउँदै गाली गरे । आमाले स्नेहपूर्वक सोधिन्, ‘तैंले जानीजानी बिगारेको हो ?’ विश्वप्रकाशले ‘हो’ आशयमा टाउको हल्लाए ।सावित्री सामाजिक काममा पनि सक्रिय थिइन् । समाजमा कसैलाई दुःख पर्दा सहयोग गर्ने, कमजोरहरूका आवाज बोलिदिने, सचेतना जगाउनेजस्ता काममा रुचि राख्थिन् । उनी स्कुलबाहेक घरमा पनि विद्यार्थीलाई निःशुल्क ट्युसन पढाउँथिन् । उनी माउथ हार्मोनिक बजाउँथिन् । आमाले गुनगुनाएका गीत र निकालेका संगीत अहिले पनि विश्वप्रकाशको कानमा गुन्जिरहन्छ । अहिले सम्झँदा विश्वप्रकाशलाई एउटा अभाव खड्किरहन्छ । ‘आमाले गुनगुनाएका गीत, माउथ हार्मोनिकका धुन र उहाँका आवाज रेकर्ड छैन,’ विश्वप्रकाश सम्झन्छन् । विश्वप्रकाशलाई संगीतमा भने आमाबाट रुचि र दाइ टीका भण्डारीबाट ज्ञान प्राप्त भयो । राजनीतिमा बा र काकाहरूको प्रभाव रह्यो ।सावित्री जतन गर्नमा माहिर थिइन् । उनले विश्वप्रकाशले कखरा लेख्न सिकेका कापीहरू पछिसम्मै जतनले राखेकी थिइन् । विवाहका बेलामा छापेका कार्डहरू र उबेलाका चिठीहरू सुरक्षित थिए । सावित्रीले सन्तानलाई अनावश्यक खर्च गर्न कहिल्यै दिइनन् । खुत्रुके किनिदिएकी थिइन्, हरेक सन्तानले खुत्रुकेमा पैसा जम्मा गर्थे । लक्ष्मीपूजाको दिन खुत्रुके फुटाउने चलन थियो । ‘त्यति बेला आमाले जसको जति छ, त्यति नै थपेर बैंकमा जम्मा गराइदिनुहुन्थ्यो,’ विश्वप्रकाश सम्झन्छन् ।विश्वप्रकाश २०४० देखि राजनीतिमा सक्रिय भए । मेची बहुमुखी क्याम्पस पढ्दा उनले भद्रपुरमा डेरा लिएर बसे । त्यति बेला उनलाई बा र आमाबाट पढाइमा मात्र नभई राजनीतिमा पनि सहयोग थियो । ‘म हरेक शुक्रबार घर आउँथें, बेलुका खाना खाएपछि बुबा, आमा र म बसेर समीक्षा गर्थ्यौं,’ विश्वप्रकाश सम्झन्छन् । उनलाई बा र आमाले पढाइमा पहिलो हुन कहिल्यै दबाब दिएनन् । आमाको मत थियो, ‘सफलभन्दा पहिले असल बन्नुपर्छ ।’ विश्वप्रकाश अहिले आफ्ना छोराछोरीलाई पनि यही भन्छन्, ‘फर्स्ट हुन जरुरी छैन, बेस्ट हुनु । मलाई फर्स्ट मार्क्स चाहिन्नँ, केवल तिम्रोबारेमा प्रश्न उठ्नु हुन्न ।’शुक्रबारे बैठकको निरन्तरता अहिले उनले आफ्नो परिवारभित्र पनि कायम राखेका छन् । हरेक साता बैठकमा श्रीमती, छोरा, छोरी र विश्वप्रकाश हुन्छन् । बैठकमा घरायसी बजेट र गतिविधिको समीक्षा गरिन्छ । छोरी अध्यक्ष छिन् भने छोरा सचिव । श्रीमती र उनी सदस्य । ‘मलाई त अध्यक्ष बन्ने अवसर अहिलेसम्म आएको छैन,’ उनी हाँस्दै सुनाउँछन् । आमाले विश्वप्रकाशलाई सिकाइरहने अर्को कुरा थियो, ‘हार्न पनि सिक्नुपर्छ, सहन पनि सिक्नुपर्छ, अभाव पनि सिक्नुपर्छ ।’ राजनीतिक जीवनमा उनले यो मन्त्र प्रयोग गरिरहे ।२०४५ मा विश्वप्रकाश क्याम्पसमा नेविसंघका सभापति थिए । त्यसअघि स्ववियु चुनावमा नेविसंघ हार्दा अखिललाई कुट्ने चलन थियो । यो हरेक पटक दोहोरिरहन्थ्यो । उनको कार्यकालमा भने त्यो परिस्थिति बदलियो । ‘हामीले २०४५ सालमा अखिलले जित्दा कुटपिट हैन, लाइन लागेर उनीहरूलाई सम्मान गरेका थियौं,’ उनी सम्झिन्छन् ।आमाले जहिल्यै भनिरहन्थिन्, ‘लोभ कहिल्यै गर्नु हुँदैन । अनावश्यक लोभमा फस्यो भने मान्छे गलत बाटोमा पुग्छ ।’ आमाले बा पर्शुरामकै उदाहरण दिन्थिन् । २०४६ को परिवर्तनपछि त्यसअघि जेल बसेकालाई वर्षका आधारमा पैसा छुट्याइएको थियो । पर्शुरामले त्यति बेला ५० हजार पाउने थिए । ‘तर उहाँले म जेल बसेको भाडा लिन्न भन्नुभयो,’ आमा सुनाउँथिन् ।२०५७ मा बाको निधनपछि उनले आफ्नो भागको सबै जमिन दाजुकै नाममा गरिदिए । दाजुप्रतिको भरोसा र विश्वास देखेर आमा बिछट्टै खुसी थिइन् । ‘यसले लोभ गरेन । राजनीतिमा पनि कहिल्यै लोभ गर्दैन,’ आमाले दृढ विश्वासका साथ भनेकी थिइन् । सावित्रीको स्वास्थ्यमा २०५६ देखि विभिन्न समस्या देखा पर्न थाले । मुटु, फोक्सो, पाठेघरलगायत विभिन्न समस्या थपिँदै गए । बा गुमाएपछि आमाको स्वास्थ्यमा झन् असर परेको राज्यप्रकाश सुनाउँछन् । ‘आमा मसँगै बस्नुहुन्थ्यो, बुबा बितेपछि उहाँलाई थप गाह्रो हुन थाल्यो । त्यो घाउ बढ्दै गयो । रोगले झन् च्याप्दै गयो,’ उनी भन्छन् ।लामो जीवन स्कुलमा व्यतीत गरेकी उनलाई त्यसपछिका दिन झन् पीडामय हुन थाले । २०६४ मा स्वास्थ्य स्थिति जटिल बनेपछि उनलाई २८ दिन काठमाडौंको चाबहिलस्थित मेडिकेयर अस्पतालमा राखियो । त्यो २८ दिन सावित्रीका लागि निकै पीडादायक रहे । २२ दिन विश्वप्रकाश नियमित अस्पताल बसे । जीवनसंगिनी कविता भने २८ दिन नै अनिँदा आँखा लिएर आमाको स्वास्थ्यलाभको प्रार्थना गर्दै बसिन् । आमा झन्–झन् गल्दै थिइन् ।अस्पतालबाट डिस्चार्ज भएर डेरामा सार्ने बेलामा कोठामा पनि आमालाई अक्सिजन चलाइएको थियो । विश्वका आँखामा आमाको अन्तिम दिनका केही झझल्कोहरू आइरहन्छन् । लक्ष्मीपूजाको दिन छोरा–बुहारीको सहारामा आमाले बत्ती बालेकी थिइन् । त्यसपछि आमा निभिन् । आमाको अन्तिम दाहसंस्कार झापाको निन्दा नदी किनारमा भयो । अहिले पनि निन्दा नदीको किनारमा बसेर बा र आमा जलेको हेरिरहेको दृश्यले गम्भीर बनाउँछ विश्वप्रकाशलाई । यद्यपि, विश्वप्रकाशले एउटा सत्यलाई अन्तरहृदयबाटै बुझ्ने प्रयास गरेका छन्, ‘मृत्यु स्वाभाविक हो ।’ तर मृत्युपछिको रिक्तता ?जीवनमा हारेको वा जितेको क्षण उनले कहिल्यै नगरेको अनुभूत गरेका थिए । पार्टीको जिल्ला सभापति हार्दा होस् वा दुई पटक सांसद हारेर फर्किएको क्षण आँगनमा ५० साथीभाइ जरुर पर्खिरहेका थिए । तर त्यो भीडमा न आमा थिए, न बा । ‘त्यो भीडमा पनि बाबु हारेर आइस्, केही छैन जित्ने दिन आउँछ भनेर भन्ने आमाको काख, थपथपाउने बाको हात नहुँदा सन्नाटा लाग्दो रहेछ,’ विश्वप्रकाश गहिरो भावमा सुनिए । जितेर आएको क्षणमा पनि यदि आमा भएको भए भन्थिन्, ‘मैले भनेको थिएँ नि एक दिन जित्छस् भनेर ।’ जीवनमा जित्दा वा हार्दाको पल कुनै रिक्तता अनुभूत हुन्छ भने त्यो बाआमा सम्झेर नै हुन्छ । तर एकमनले सोच्छ पनि, ‘भौतिक रूपमा त को कहिलेसम्म हुन्छ त ? उहाँहरू जानुभयो, एक दिन म पनि जान्छु ।’तर जानुअघि पनि त गर्नुपर्ने थुप्रै काम छन् । जुन माटोसँग जोडिएका छन्, भावनासँग जोडिएका छन् । जीवनसँग जोडिएका छन् । आमाले सोचेको असल छोरा हुन त असल कामहरू गरिरहनुपर्‍यो । असल व्यवहार गरिरहनुपर्‍यो । जीवनमा गलत बाटो नहिँडोस् भन्ने आमाका प्रार्थनाले पनि विश्वप्रकाश सत्मार्ग हिँडिरहन्छन् । ‘र, त्यो मार्गमा हिँड्दा म बा र आमा (हरू) लाई साथै लिएर हिँडिरहेको हुन्छ,’ विश्वप्रकाश दृढ सुनिन्छन् ।"
नौ जनाको हत्या अभियोगमा जापानमा एक व्यक्तिलाई मृत्युदण्ड,"काठमाडौँ — नौ जनाको हत्या अभियोगमा दोषी ठहर ३४ वर्षीय ताकाहिरो शिराइसीलाई जापानमा मृत्युदण्ड दिइएको छ । जापानको न्याय मन्त्रालयले ‘ट्विटर किलर’ भनेर चिनिने शिराइसीलाई शुक्रबार मृत्युदण्ड दिइएको बताएको छ । ताकाहिरोलाई सन् २०१७ मा भएका नौ जनाको हत्याका लागि सन् २०२० मा मृत्युदण्डको सजाय सुनाइएको थियो । ताकाहिरो यौन दुर्व्यवहारको आरोपमा पनि अदालतबाट दोषी ठहर भएका थिए ।सामाजिक सञ्जालमा आत्महत्यासम्बन्धी विचार व्यक्त गरेर बेपत्ता भएकी २३ वर्षीय युवतीको खोजीमा जुटेका अनुसन्धान अधिकारीहरु शिराइसीको अपार्टमेन्टमा पुगेका थिए । उनको अपार्टमेन्टमा प्रहरीले आठ किशोरकिशोरी, महिला र एक पुरुषको शव फेला पारेका थिए । त्यसपछि उनी पक्राउ परेका थिए ।सीएनएनका अनुसार शिराइसीको कोठाभित्र प्रहरीले तीनवटा कुलर बक्सभित्र मानिसका टाउका र र हड्डी फेला परेका थिए ।अनुसन्धानकर्ताहरूका अनुसार शिराइसीले आत्महत्याको इच्छामा सहयोग गर्ने प्रस्ताव गर्दै ट्विटरमार्फत मानिसहरुसँग सम्पर्क बढाएका थिए । अपार्टमेन्टमा बोलाएर उनले तीन किशोरी र पाँच महिलाको बलात्कारपछि हत्या गरेका थिए भने एक महिलाका प्रेमीको पनि हत्या गरेका थिए । सामाजिक सञ्जालमार्फत सुरु भएको सम्पर्कलाई पहिल्याएर शिराइसीको अपार्टमेन्टमा पुगेका अधिकांशले सामाजिक सञ्जालमा आत्महत्याका विचारहरू पोस्ट गरेका भेटिएको थियो । अदालती बयानमा शिराइसीले यौन इच्छा पूरा गर्न आफूले तिनीहरुलाई मारेको बयान दिएका थिए ।जापानी टेलीभिजनएनएचकेका अनुसार शिराइसीका वकिलले टोकियो उच्च अदालतमा फैसलाविरुद्ध अपिल गरेका थिए । तर पछि उनले अपिल फिर्ता लिए ।एनएचकेसँग कुरा गर्दै शिराइसीका कारण छोरी गुमाएका एक बाबुले भनेका छन्, 'मृत्युदण्ड दिएर जीवन सिध्याउनुको सट्टा उसले जीवनभर गरेको अपराधको प्रायश्चित उसको जीवनमा देख्न चाहन्थे ।'न्यायमन्त्री केइसुके सुजुकीले घटनाबारे जानकारी दिँदै पत्रकार सम्मेलनमा यो घटनाले अत्यन्त गम्भीर परिणामहरू निम्त्याएको र समाजमा अशान्ति फैलाएको बताएका छन् । न्यायमन्त्री सुजुकीका अनुसार जापानमा अहिले एक सय पाँच जना मृत्युदण्डको सजाय पर्खिरहेका छन् । जसमध्ये ४९ जनाले फैसला पुनर्विचारको माग गरिरहेका छन् ।शिराइसीलाई टोकियो हिरासत गृहमा गोप्य रूपमा फाँसी दिइएको थियो । मृत्युदण्डको सजाय सकिएपछि मात्रै यो खबर सार्वजनिक भएको थियो । सन् २००७ देखि जापानले मृत्युदण्ड दिइएकाहरूको नाम र उनीहरूका अपराधहरूका विवरणहरू सार्वजनिक गर्न थालेको छ ।जापानमा यसअघि सन् २०२२ जुलाईमा एक व्यक्तिलाई मृत्युदण्ड दिइएको थियो । सन् २०१८ मा टोकियो सपिङ मलमा गाडी दुर्घटना गराएको र छुरा प्रहारमा सात जनाको ज्यान लिएको घटनामा उनी दोषी ठहर भएका थिए ।"
इजिप्टमा सडक दुर्घटनामा १८ जनाको मृत्यु,"कायरो — इजिप्टको उत्तरी मेनुफिया गभर्नरेटमा शुक्रबार एउटा ट्रक (लोरी) र माइक्रोबस ठोक्किँदा कम्तीमा १८ जनाको मृत्यु भएको छ र चार जना घाइते भएका छन् ।स्थानीय सञ्चारमाध्यम 'डोस्टोर' का अनुसार, मृतकहरू ५ देखि १८ वर्ष उमेरका थिए र अधिकांश काफर सनाबिसाह गाउँका बासिन्दा हुन्।दुर्घटनापछि मेनुफियाको स्वास्थ्य निर्देशनालयले सबै सरकारी अस्पतालमा आपतकालीन स्थिति घोषणा गरेको छ।प्रारम्भिक अनुसन्धान अनुसार, माइक्रोबस तीव्र गतिमा यु-टर्न लिँदै गर्दा ट्रकसँग ठोक्किएको हाे।हालै सरकारले सडकहरू सुधार गर्ने प्रयास गरे तापनि, लापरवाह ड्राइभिङ र कमजोर सडक अवस्थाका कारण इजिप्टमा यस्ता घातक दुर्घटनाहरू बारम्बार हुने गरेका छन्।"
"पाकिस्तानको उत्तरपश्चिम क्षेत्रमा बाढीले बगाउँदा छ जनाको मृत्यु, नौ जना बेपत्ता","इस्लामाबाद — पाकिस्तानको उत्तरपश्चिम खैबर पख्तूनख्वा प्रान्तको स्वात जिल्लामा आएको अचानक बाढीले दुई परिवारलाई बगाउँदा कम्तीमा छ जनाको ज्यान गएको छ भने नौ जना अझै बेपत्ता रहेका छन् । उक्त घटना शुक्रबार बिहान भएको स्थानीय अधिकारीहरूले जानकारी दिएका छन् ।घटना स्वातको बाबुजई तहसीलस्थित बाइपास सडक नजिकै रहेको जी क़ुर्बान रेष्टुराँ छेउमा बिहान करिब साढे आठ बजे भएको हो । डस्का र मर्दान जिल्लाबाट आएका दुई परिवारका सदस्यहरू मनोरञ्जनका लागि स्वात नदीमा पसेका थिए । सोही समयमा माथिल्लो भेगमा परेको भारी वर्षाका कारण नदीमा आएको अचानक बाढीले उनीहरूलाई बगाएको बताइएको छ ।स्वातका प्रमुख जिल्ला अधिकारी शहजाद महबूबका अनुसार, 'पानीको सतह अचानक बढेपछि जम्मा अठार जना मानिसहरू बाढीको प्रवाहमा परेका थिए ।'घटना लगत्तै उद्धार टोली, स्थानीय स्वयंसेवकहरू र सुरक्षा निकायको सहकार्यमा खोज तथा उद्धार कार्य प्रारम्भ गरिएको थियो । प्रारम्भिक प्रयासमा तीन जनालाई जीवितै उद्धार गरिएको छ भने छ जनाको शव फेला परेको छ ।नौ जना अझै बेपत्ता रहेका कारण मालाकन्ड जिल्लासम्म फैलाइएको ठूलो खोज अभियान जारी रहेको अधिकारीहरूले जनाएका छन् । जिल्ला प्रशासनका वरिष्ठ पदाधिकारीहरू स्वयं उपस्थित भई उद्धार कार्यको निगरानी गरिरहेका छन् ।डिप्टी कमिश्नर महबूबले भने, 'नागरिकको सुरक्षा हाम्रो पहिलो प्राथमिकता हो । अहिलेको अवस्थामा मौसम अनिश्चित भएकाले नदी तथा खोला नजिक नजान सबैमा आग्रह गरिन्छ ।'"
अमेरिका र चीनबीच व्यापारसम्बन्धी सम्झौतामा हस्ताक्षर,"बैंकक — अमेरिकी राष्ट्रपति डोनाल्ड ट्रम्पले अमेरिका र चीनले व्यापारमा एक सम्झौतामा हस्ताक्षर गरेको बताएका छन् । उनले भारतसँग पनि चाँडै सम्झौता हुने अपेक्षा गरिएको बताए ।वाणिज्यमन्त्री हावर्ड लुटनिकलेब्लुमबर्ग टिभीलाई यो साताको सुरुमा सम्झौतामा हस्ताक्षर भएको जानकारी दिए । लुटनिक वा ट्रम्पले सम्झौताका बारेमा विस्तृत विवरण भने दिएका छैनन् ।'हामीले भर्खरै चीनसँग हस्ताक्षर गर्‍यौँ', ट्रम्पले बिहीबार राति भने ।लुटनिकले यो सम्झौतामा दुई दिनअघि ‘हस्ताक्षर र छाप लगाइएको’ बताए ।यो मे महिनाको सुरुमा जेनेभामा भएको प्रारम्भिक वार्ताको परिणाम हो । वार्ताले दुवै पक्षलाई ठूला भन्सार शुल्क वृद्धि स्थगित गर्न प्रेरित गरेको थियो । भन्सार शुल्क वृद्धिले दुई देशबीचको धेरैजसो व्यापार स्थगित गर्ने खतरा थियो ।पछि लन्डनमा भएको वार्ताले वार्ताका लागि रूपरेखा तय गर्‍यो र ट्रम्पले उल्लेख गरेको सम्झौताले त्यो सम्झौतालाई औपचारिक रूप दिएको देखिन्छ ।'राष्ट्रपतिले यी सम्झौताहरू आफैँ पूरा गर्न मन पराउनुहुन्छ । उहाँ सम्झौता निर्माता हुनुहुन्छ । हामी एकपछि अर्को सम्झौता गर्नेछौँ', लुटनिकले भने ।चीनले कुनै नयाँ सम्झौताको घोषणा गरेको छैन, तर यसले यस हप्ताको सुरुमा दुर्लभ खनिज तत्व, विद्युतीय सवारी जस्ता हाई–टेक उत्पादनहरूमा प्रयोग हुने सामग्रीहरूको निर्यात स्वीकृतिको गति बढाइरहेको घोषणा गरेको थियो । दुर्लभ खनिज तत्वको निर्यातमा बेइजिङको सीमाहरू विवादको मुख्य विन्दु भएको छ ।चिनियाँ वाणिज्य मन्त्रालयले बिहीबार बेइजिङले दुर्लभ खनिज तत्वहरूका लागि निर्यात इजाजतपत्र आवेदनहरूको समीक्षालाई गति दिइरहेको र ‘निश्चित संख्यामा अनुपालन आवेदनहरू’ स्वीकृत गरेको बताएको छ ।चीनले अप्रिलमा सात दुर्लभ खनिज तत्वमा अनुमति आवश्यकताहरू लगाएपछि खनिजहरूको निर्यात नियन्त्रणले बेइजिङ र वासिङ्टनबीचको पछिल्लो व्यापारिक वार्तामा भन्सार शुल्कहरूलाई उछिनेको देखिन्छ । ती खनिजको निर्यात नियन्त्रणले अमेरिका र विश्वभरका कारहरू, रोबोटहरू, विन्ड टर्बाइनहरू र अन्य उच्च प्रविधिका उत्पादनहरूको उत्पादनमा बाधा पुर्‍याउने खतरा छ ।मे महिनामा जेनेभामा भएको सम्झौताले दुवै पक्षलाई ट्रम्पले आफ्नो व्यापार युद्ध बढाएको र आयात शुल्क तीव्र रूपमा बढाएका कारण लगाइएको दण्डात्मक शुल्क वृद्धि कम गर्न आह्वान गरेको थियो । फेन्टानिलको व्यापार र एल्युमिनियम र स्टिलमा लगाइएको भन्सार शुल्कसँग सम्बन्धित वासिङ्टनले लगाएको केही उच्च भन्सार शुल्कहरू यथावत छन् ।द्रुत रूपमा परिवर्तन हुने नीतिहरूले विश्वका दुई ठूला अर्थतन्त्रमा प्रभाव पारिरहेको छ ।आंशिक रूपमा कम्पनीहरू र घरपरिवारहरूले विदेशी सामानहरू किन्न हतार गरेका कारण अमेरिकी अर्थतन्त्र जनवरीदेखि मार्चसम्म वार्षिक शून्य दशमलव पाँच प्रतिशत दरले संकुचित भयो ।चीनमा कारखाना नाफा मे महिनामा एक वर्षअघिको तुलनामा नौ प्रतिशतभन्दा बढी घटेको छ । यसमा अटो निर्माताहरूले त्यो गिरावटको ठूलो हिस्सा भोगेका छन् । जनवरी–मे महिनामा तिनीहरू वार्षिक आधारमा एक प्रतिशतभन्दा बढी घटे ।ट्रम्प र अन्य अमेरिकी अधिकारीहरूले भारत लगायत अन्य धेरै देशसँग व्यापारिक सम्झौतामा पुग्ने अपेक्षा गरेको संकेत दिएका छन् ।'हामी एकपछि अर्को सम्झौता गर्नेछौँ', लुटनिकले भने ।"
बाढी र डुबानका कारण पाकिस्तानमा ७ जनाको मृत्यु,काठमाडौँ — निरन्तरको वर्षापछिको बाढी र डुबानका कारण पाकिस्तानको पूर्वी पञ्जाबमा पछिल्लो २४ घण्टामा कम्तीमा ७ जनाको मृत्यु भएको छ भने २७ जना घाइते भएका छन् ।प्रादेशिक विपद् व्यवस्थापन केन्द्रलाई उद्धृत गर्दै पाकिस्तानी सञ्चारचार माध्यम डनले पञ्जाबभर बाढीजन्य १३ घटना भएको उल्लेख गरेको छ । विपद्‌मा परेका ११ सय २२ जनाको उद्धार गरिएको छ ।चिनियाँ सञ्चारमाध्यम सिन्ह्वाले पाकिस्तानस्थित मौसम विभागलाइ उद्धृत गर्दै यस सिजनमा सामान्यभन्दा २५ प्रतिशत बढी वर्षा हुने उल्लेख गरेको छ ।अरब सागर र बंगालको खाडीबाट आएको मौसमी वायुका कारण पाकिस्तानका अधिकांश भूभागमा मनसुन प्रवेश गरेको छ ।
१२ दिने युद्धपछि लयमा फर्किंदै तेहरान,"काठमाडौँ — युद्धविरामपछि शान्त बन्दै गरेको इरानमा सुरक्षाका कारण थातथलो छाडेर हिँडेकाहरु घर फर्किन थालेका छन् । ६ सयभन्दा धेरै इरानीको मृत्यु भएको र १२ दिनसम्म चलेको इजरायल-इरान युद्ध गत म‍ंगलबार युद्धविरामसँगै रोकिएको छ ।तस्वीर : रोयटर्सअन्तर्राष्ट्रिय सञ्चारमाध्यम अलजजिराले तेहरानतर्फ जाने राजमार्गहरू व्यस्त हुन थालेको र सडकमा परिवारसहित कारमा फर्किएकाहरु देखिन थालेको उल्लेख गरेको छ ।फाइनान्सियल टाइम्सले भने युद्धविरामलगत्तै राजधानी तेहरानमा व्यापार व्यवसाय खुल्न थालेको र पेस्ट्री पसलदेखि डेन्टल क्लिनिक र मसाज पार्लरदेखि अन्य सेवा प्रदायकले उपभोक्ता र सेवाग्राहीलाई टेक्स्ट म्यासेज पठाएर सेवा सुरु भएको जानकारी दिएको उल्लेख गरेको छ । लेखेको छ, 'दुई साता सुनसान भएका सडकमा फेरि जाम देखिन थालेको छ ।'विश्वविद्यालयमा पढ्दै गरेकी एक २६ वर्षीया विद्यार्थी सबाले अलजजिरासँग कुरा गर्दै युद्धअघि आफ्नो जीवन अत्यन्त व्यस्त रहेको बताउँदै युद्धका कारण आफ्ना धेरै साथीले तेहरान छाडेर हिँडेको बताएकी छिन् ।युद्ध सुरु भएलगत्तै इरानमा इन्टरनेट सेवा अवरुद्ध हुन सुरु भएको थियो भने झन्डै दुई साता यस्तै अवस्था रहेको थियो । युद्धविरामपछि बुधबारबाट इरानमा इन्टरनेट सेवा पनि पहिलेजस्तै सञ्चालन भएको छ । युद्ध जारी रहेका बेला इरानस्थित सञ्चार मन्त्रालयले केही समयका लागि अवरुद्ध भएको इन्टरनेट सेवा जनधनको क्षति रोक्नका लागि बताएको थियो । सरकारले द्वन्द्व चर्किदै जाँदा ह्वाट्सएप अकाउन्ट डिलिट गर्नसमेत निर्देशन जारी गरेको छ । सरकारी टेलिभिजनबाटै नागरिकलाई सुरक्षाका र गोपनीयताको सुरक्षाका लागि ह्वाट्सएप डिलिट गर्न भनिएको थियो ।युद्धका कारण अस्तव्यस्त बनेको एक करोड जनसंख्या भएको तेहरान आफ्नो पुरानो लयमा फर्किन खोजिरहेको छ । तेहरानस्थित सिम्फोनी आर्केस्ट्राले बुधबार साँझका लागि निःशुल्क मनोरन्जन दिएको थियो । मंगलबार साँझ तेहरानको इन्घेल्याब स्क्वायरमा सरकारी अधिकारीहरु 'विजय उत्सव' मनाउन भेला भएका थिए ।"
सैन्य खर्च बढाउने होडबाजीमा शक्ति राष्ट्रहरू,"काठमाडौँ — बेलायतले तीन दशकअघि शीतयुद्धको अन्त्यसँगै परित्याग गरेको आफ्नो आणविक हतियारसम्बन्धी अभ्यास र क्षमता पुनः विकास गर्ने तयारी थालेको छ । उसले अमेरिकासँग परमाणु बम र अन्य परम्परागत हतियार बोकेर खसाल्न सक्ने एक दर्जन एफ–३५ए लडाकु विमान खरिद गर्ने घोषणा गरेको छ ।प्रधानमन्त्री केयर स्टार्मरको कार्यालयले जारी गरेको विज्ञप्तिमा यी विमानलाई ‘बेलायतको आणविक शक्ति बढाउने यो पुस्ताकै ठूलो कदम’ भनी उल्लेख गरिएको छ ।यस खरिद कार्यसँगै बेलायती सेनाले शीतयुद्धपछि पहिलो पटक आणविक हतियार बोक्न लागेको डाउनिङ स्ट्रिटले जनाएको छ । यसले बेलायतलाई उत्तर एटलान्टिक सैन्य संगठन (नाटो) को आणविक साझेदारी कार्यक्रममा पुनः सामेल गराउनेछ । हाल यस साझेदारीमा जर्मनी, इटाली, बेल्जियम, टर्की गरी ७ देशहरू सहभागी छन् । सबै देशले अमेरिकी हवाई आणविक हतियार आफूसँग राखेका छन् । अधिकांश यी हतियारको मर्मत–सम्भारदेखि कतिपय अभ्यासमा अमेरिकाकै नियन्त्रण हुने गरेको छ ।बेलायतले अमेरिकी कम्पनी ‘लकहेड मार्टिन’ ले निर्माण गरेका एफ–३५ ए जेट विमान किन्न लागेको हो । नाटो शिखर सम्मेलनका बेला यस्तो खबर बाहिरिनुलाई अर्थपूर्ण रूपमा हेरिएको छ । सम्मेलनमा सदस्य राष्ट्रहरूले आ–आफ्नो देशको रक्षा खर्च कुल गार्हस्थ्य उत्पादन (जीडीपी) को ५ प्रतिशतसम्म बढाउने लक्ष्यमा सहजै सहमति जनाएका छन् ।हाल उनीहरूले जीडीपीको बढीमा २ प्रतिशतसम्म लगानी रक्षा क्षेत्रमा लगाउने गरेको रोयटर्सले जनाएको छ । जम्मा २ प्रतिशत खर्चका विषयमा अमेरिकी राष्ट्रपति डोनाल्ड ट्रम्पको ठूलो आपत्ति थियो । उनले युरोपेली देशहरू रक्षा मामिलामा अमेरिकाको भर पर्दा अमेरिकालाई ठूलो आर्थिक भार परेको गुनासो गर्दै आएका छन् ।अमेरिका र तत्कालीन सोभियत संघबीच सन् १९४७ देखि १९९१ सम्म चलेको शीतयुद्धपश्चात् बेलायतले रोयल एयर फोर्सबाट खसालिने आणविक बमसम्बन्धी आफ्ना कार्यक्रम बन्द गरिदिएको थियो । शीतयुद्ध सकिएपछि सोभियत संघ विघटन हुनु र पश्चिमा देशहरूबीच परमाणु युद्धको सम्भावना घटेपछि बेलायतले खर्च कटौतीका लागि आणविक कार्यक्रम निष्क्रिय बनाएको थियो । अहिले पुनः रुसी खतरा बढेको र विश्वमा अशान्ति फैलिरहेको भन्दै बेलायत फेरि हवाई आणविक हतियार जुटाउने प्रयत्नमा लागेको छ । बेलायतसँग हाल समुद्री परमाणु हतियार मात्रै छ ।‘अहिलेको अधिक अनिश्चित समयमा हामी विश्वमा सधैं शान्ति रहिरहन्छ भन्न सक्दैनौं, त्यसैले हाम्रो सरकारले देशको सुरक्षामा लगानी गरिरहेको छ,’ प्रधानमन्त्री स्टार्मरले भनेका छन्, ‘यी विमानले परम्परागत र आणविक दुवै हतियार बोक्न सक्छन् । हाम्रो ब्रिटिस वायु सेनालाई यिनले थप शक्तिशाली बनाउनेछन् । यसले बेलायत र हाम्रा मित्रराष्ट्रहरूलाई खतरामा पार्ने कुनै पनि दुश्मनलाई निरुत्साहित गर्न मद्दत पुग्नेछ ।’अलजजिराका अनुसार नाटोका महासचिव मार्क रुटले बेलायतको यस घोषणाको स्वागत गर्दै ‘बेलायतले नाटोमा अर्को महत्त्वपूर्ण योगदान पुर्‍याएको’ प्रतिक्रिया दिएका छन् । यसै साता मंगलबार र बुधबार नेदरल्यान्ड्सको हेगमा नाटोको शिखर सम्मेलन आयोजना गरिएको थियो । समाचार संस्था एएफपीका अनुसार अमेरिका, जर्मनी र इटाली गरी हाल नाटोका सात सदस्य राष्ट्रहरूसँग दोहोरो क्षमताका फाइटर जेट छन् जसले परम्परागत र आणविक दुवै हतियार बोक्न सक्छन् । त्यसकारण यिनलाई शक्तिशाली मानिन्छ ।नाटोका सदस्य राष्ट्रले रक्षा क्षेत्रमा पर्याप्त लगानी नगरेको भन्दै आएका ट्रम्पलाई रिझाउने गरी बेलायतले लडाकु विमान खरिद गर्न लागेको हो । विश्वकै उन्नत र सबैभन्दा महँगो विमान खरिदपश्चात् त्यसले बेलायतमा २० हजार रोजगारी सिर्जना गर्नुका साथै सयभन्दा धेरै आपूर्तिकर्ताले एफ ३५ कार्यक्रमका लागि योगदान पुर्‍याउन सक्ने बेलायतले उल्लेख गरेको छ ।‘नाटोप्रति बेलायतको प्रतिबद्धतामा कुनै प्रश्न गर्नुपर्ने ठाउँ छैन, न त बेलायतलाई सुरक्षित राख्न नाटोको योगदानमा शंका गर्नुपर्नेछ,’ प्रधानमन्त्री स्टार्मरले भनेका छन्, ‘तर युरो–एटलान्टिक क्षेत्रलाई आगामी पुस्ताका लागि जोगाइराख्न हामी सबैले कदम चाल्नुपर्छ ।’ उनले ‘शान्ति’ स्वतः वा सहजै प्राप्त हुने कुरा नभएको आशय प्रकट गरेका छन् ।रोयटर्सका अनुसार बेलायतको आणविक क्षमता हाल समुद्री परमाणु हतियार (ट्राइडेन्ट सबमरिन मिसाइल) मा आधारित प्रणालीमा निर्भर छ । गत वर्ष यस प्रणालीको परीक्षण असफल भएको थियो । रणनीतिक आणविक हतियार युद्ध मैदानमा प्रयोग गर्न बनाइएका हुन्छन् भने रणनीतिक हतियार विशाल दूरीमा प्रहार गर्न डिजाइन गरिएका हुन्छन् । अमेरिकासँग स्थल, समुद्री र हवाईमा आधारित आणविक हतियारहरू छन् ।बेलायतले २०३५ सम्ममा आफ्नो कुल रक्षा र सुरक्षा खर्चलाई कुल गार्हस्थ्य उत्पादनको ५ प्रतिशतसम्म पुर्‍याउने अमेरिकी राष्ट्रपति ट्रम्पको प्रस्तावमा सहमति र प्रतिबद्धता जनाएको छ ।स्पेनले भने जीडीपीको ५ प्रतिशत रक्षा खर्चको लक्ष्य पूरा गर्न आवश्यक नरहेको बताएपछि ट्रम्पले स्पेनलाई धम्की दिँदै बदलामा व्यापार सम्झौतामा दोब्बर पैसा तिराउने बताएका छन् । ‘मलाई स्पेन मन पर्छ, असाध्यै राम्रो ठाउँ छ, त्यहाँका जनता पनि राम्रा छन् तर सबै देशहरूमध्ये स्पेन मात्र यस्तो देश हो जसले पैसा तिर्न आनाकानी गर्छ,’ ट्रम्पले भनेका छन्, ‘उनीहरू केही कुरा सित्तैमा फाइदा लिन खोज्छन् तर म यस्तो हुन दिन्नँ । उनीहरूले हामीलाई व्यापारमा बढी तिर्नुपर्नेछ ।’बढ्दो भूराजनीतिक तनाव, जारी द्वन्द्व र नयाँ–नयाँ चुनौतीहरूबीच विभिन्न देशले आफ्नो रक्षा प्रणालीमा उल्लेख्य लगानी गर्नुका साथै अत्याधुनिक हतियार जम्मा पार्न थालेका छन् । २०३५ सम्ममा रक्षा खर्च जीडीपीको ५ प्रतिशत पुर्‍याउन नाटो सदस्यहरूले सहमति जनाउनुलाई ट्रम्पले युरोप र पश्चिमा सभ्यताका लागि ठूलो उपलब्धि भएको प्रतिक्रिया दिएका छन् । अलजजिरामा पत्रकार हेना डुगलले लेखेको समाचारअनुसार नाटो सदस्य राष्ट्रहरूले यसरी सैन्य खर्च वृद्धि गरेमा त्यसले शिक्षा र स्वास्थ्य सेवाजस्ता आधारभूत आम आवश्यकतामा गरिने लगानी खुम्चिनेछ ।स्टकहोम इन्टरनेसनल पिस रिसर्च इन्स्टिच्युटको प्रतिवेदनअनुसार २०२४ मा विश्वभरको कुल सैन्य खर्च झन्डै २.७ ट्रिलियन डलर नाघेको थियो । विश्वमा सबैभन्दा धेरै सैन्य खर्च गर्ने अमेरिकाले आफ्नो सैन्य क्षमतालाई आधुनिक बनाउन आणविक हतियार र उन्नत प्रविधिमा लगानी गरिरहेको छ । ट्रम्पले हाई–टेक मिसाइल र ड्रोनमा लगानी गर्न चाहेको र सैनिकहरूको तलब वृद्धिलाई जोड दिएको रोयटर्सका पत्रकार माइक स्टोनले लेखेका छन् । उनले खर्च जोगाउन नौसेना र सैन्य पानीजहाजको संख्या घटाउने प्रस्ताव गरेका छन् । बुधबार सार्वजनिक गरिएको बजेट दस्ताबेजअनुसार रक्षा तथा राष्ट्रिय सुरक्षाका लागि ८९२.६ अर्ब डलर बजेट माग गरिएको छ ।दोस्रो ठूलो सैन्य खर्च गर्ने देश रहेको चीनले २०२४ मा करिब ३ खर्ब १४ अर्ब डलर खर्च गरेको अनुमान गरिन्छ । चीनले विगत एक दशकमा सैन्य खर्चमा ५९ प्रतिशतले वृद्धि गरेको आकलन गरिएको छ । रुसले पनि सैन्य खर्च निरन्तर बढाइरहेको छ । युक्रेनसँगको युद्धका कारण रुसले आफ्नो सैन्य क्षमता निरन्तर बलियो बनाइरहेको छ । जर्मनी, बेलायत, साउदी अरब, युक्रेन, जापानजस्ता देशले सैन्य खर्च र क्षमतामा व्यापक वृद्धि गर्दै आएका छन् । भारतले पनि आफ्नो रक्षा क्षमता सुदृढ गरिरहेको छ ।(एजेन्सीको सहयोगमा)"
इजरायल-इरान युद्धविरामको श्रेय लिन व्यस्त ट्रम्प,"न्युयोर्क — यति बेला अमेरिकी राष्ट्रपति डोनाल्ड ट्रम्प इजरायल–इरान युद्धविरामको श्रेय लिनमा व्यस्त छन् । उनले आफू नभएको भए इरान–इजरायल युद्धमा शान्तिको सम्भावना नभएको बताइरहेका छन् ।राष्ट्रपति ट्रम्पले आफूलाई शान्तिको नायकका रूपमा प्रस्तुत गर्ने कोसिस गरिरहेका छन् । युद्ध जारी रहँदासम्म इरानलाई इजरायलमाथि थप आक्रमण गरे ध्वस्त पार्ने चेतावनी दिएका ट्रम्पले एकाएक बहादुरीका साथ लडाइँ लडेको भन्दै इरानको पनि प्रशंसा गर्न भ्याए । उनले इजरायली हमलामा इरानले धेरै क्षति बेहोर्नुपरेकाले तेल बिक्रीका लागि अमेरिकाले कुनै अवरोध नगर्ने पनि बताएका छन् । चीनले पनि अब इरानबाट तेल खरिद गर्न सक्ने उनको भनाइ छ ।यति मात्र होइन, ट्रम्पको मुख्य माग नै परमाणु सम्झौता थियो । तर अहिले फेरि परमाणु सम्झौता आवश्यक नभएको बताएका छन् । नाटो सम्मेलनमा सहभागी हुन नेदरल्यान्ड्स पुगेका बेला पत्रकारसँग कुरा गर्दै उनले अमेरिका र इजरायलको हमलाबाट इरानको परमाणु कार्यक्रम नष्ट गरेकाले अब कुनै सम्झौताको आवश्यकता नभएको बताएका हुन् ।इजरायल बचाउन अमेरिका होमियोसार्वजनिक मञ्चमा ट्रम्प इरानविरुद्ध नरम रूपमा प्रस्तुत भइरहँदा इरानका सर्वोच्च नेता अयातुल्लाह अली खामेनेईले भने इजरायललाई बचाउनका लागि अमेरिका युद्धमा होमिएको आरोप लगाएका छन् । बिहीबार उनले सामाजिक सञ्जाल एक्समार्फत आफ्नो धारणा सार्वजनिक गरेका छन् । इजरायललाई बचाउनका लागि युद्धमा होमिए पनि अमेरिकालाई केही प्राप्त नभएको खामेनेईको भनाइ छ ।‘अमेरिका दुवै देशबीचको खुला युद्धमा होमियो किनकि आफूले दक्खल दिइएन भने इजरायल पूरै तरिकाले ध्वस्त हुने डर थियो । तर अमेरिकालाई केही प्राप्त भएन । इरानले अमेरिकाको अनुहारमा ठूलो झापड लगायो,’ उनले भनेका छन् । खामेनेईले इजरायलविरुद्धको युद्धमा इरानको जित भएको दाबी गर्दै आफ्ना नागरिकलाई बधाई दिएका छन् । उनले भनेका छन्, ‘म इजरायली सरकारविरुद्धको जितका लागि बधाई दिन्छु । इरानले इजरायललाई धराशायी बनाएको छ ।’रुसले सहयोग नगर्नेयता रुसले इरानका आणविक केन्द्रमा अमेरिकी हमलापछि अन्तर्राष्ट्रिय परमाणु ऊर्जा एजेन्सी (आईएईए) लाई सहयोग नगर्ने निर्णय गरेको छ । आईएईए विभिन्न देशका आणविक कार्यक्रमलाई निगरानी गर्ने संयुक्त राष्ट्रसंघको संस्था हो । रुसको राष्ट्रपति कार्यालयका प्रवक्ता दिमित्री पेस्कोभले आईएईएलाई रुसले अबदेखि सहयोग नगर्ने निर्णय गरेको जानकारी दिए । ‘यो निर्णय बिनाकारण इरानका आणविक केन्द्रमा गरिएको हमलाको नतिजा हो,’ थपे, ‘यो अवस्थाले आईएईएको साख गिरेको छ, यो चिन्ताको विषय हो ।’रुस इरानको सहयोगीका रूपमा देखिँदै आएको छ । इरानमाथि इजरायल र अमेरिकाले गरेका हमलाको पनि रुसले निन्दा गरेको थियो । प्रवक्ता पेस्कोभले इरानमाथिको हमलापछि अमेरिका र रुसबीचको द्विपक्षीय सम्बन्ध बिग्रन सक्ने आशंकालाई भने नकारेका छन् ।यस्तै, चीनका विदेशमन्त्री वाङ यीले इरानी विदेशमन्त्री अब्बास अराघचीसँग वार्ता गरेका छन् । चीनको विदेश मन्त्रालयका प्रवक्ता लिन चियनले भनेका छन्, ‘आईएईएको प्रावधानविपरीत इरानी आणविक केन्द्रमा हमला हुनु राष्ट्रसंघको बडापत्र र अन्तर्राष्ट्रिय कानुनको गम्भीर उल्लंघन हो ।’यसले आणविकसम्बन्धी विपत्ति ल्याउन सक्ने चीनको भनाइ छ । ‘अन्तर्राष्ट्रिय समुदायले यसको विरोध गर्नुपर्छ,’ उनले भनेका छन् । चीनको विदेश मन्त्रालयले जारी गरेको वक्तव्यमा ‘आफ्नो सम्प्रभुता र सुरक्षाका लागि इरानले उठाएको कदमलाई चीनले समर्थन गर्ने’ पनि उल्लेख छ ।परमाणु केन्द्र निरीक्षणका लागि कुनै जवाफ आएनअन्तर्राष्ट्रिय परमाणु ऊर्जा एजेन्सीका प्रमुख राफेल ग्रसीले इरानको परमाणु केन्द्रमा अध्ययनका लागि अहिलेसम्म कुनै प्रतिक्रिया नआएको बताएका छन् । बिहीबार रेडियो फ्रान्स इन्टरनेसनलसँग कुरा गर्दै उनले भने, ‘इरानमा आईएईएको उपस्थिति अन्तर्राष्ट्रिय जिम्मेवारी हो । किनकि इरान परमाणु अप्रसार सन्धिको सदस्य हो ।’ उनले सदस्य भएका नाताले इरानसँग एक ‘इन्स्पेक्सन’ प्रणाली हुनुपर्ने र निगरानी गरिनुपर्ने बताएका छन् । साथै एक–एक कानुनी दायित्व भएकाले एकतर्फी रूपमा निलम्बन गर्न नसकिने उनको भनाइ छ ।परमाणु अप्रसार सन्धि परमाणु हतियारको वैश्विक प्रसारको रोकथामका साथसाथै परमाणु टेक्नोलोजीको शान्तिपर््णू ढंगले उपयोगलाई बढावा दिनका लागि बनाइएको हो ।सन्धिमा हस्ताक्षर गर्ने कुनै पनि देशसँग परमाणु हतियार छैन । उनीहरू सबैलाई प्रयोगका लागिसमेत प्रतिबन्ध लगाइएको छ । इरानी विदेशमन्त्री अराघचीले बुधबार इरानको परमाणु स्थलमा अमेरिका–इजरायल हमलालाई मध्यनजर गर्दै सदस्यतामाथि पुनर्विचार गर्नुपर्ने बताएका थिए ।इरानको परमाणु केन्द्र नष्ट भएको सीआईएको दाबीअमेरिकाको गुप्तचर निकाय सीआईएले हालैका हमलामा इरानको परमाणु कार्यक्रममा क्षति पुगेको दाबी गरेको छ । सीआईए र ट्रम्प प्रशासनका अधिकारीका अनुसार यी आक्रमणमा इरानका कैयौं परमाणु केन्द्र नष्ट भएका छन् भने फेरि बनाउन वर्षौर् ंलाग्नेछ । सीआईएका निर्देशक जोन र्‍याटक्लिफले इरानको मुख्य परमाणु केन्द्रमा धेरै क्षति पुगेको बताएका छन् । तर अमेरिकाको रक्षा गुप्तचर निकाय ‘डीआईए’ को प्रारम्भिक रिपोर्टमा भने इरानको परमाणु कार्यक्रम केही महिनापछि मात्र धकेलिदिएको उल्लेख छ ।ट्रम्पले भने इरानको हतियार बनाउने क्षमता पूरै नष्ट गरिदिएको दाबी गरेका छन् । अमेरिकी गुप्तचर प्रमुख तुल्सी गबार्डले पनि नयाँ जानकारीअनुसार इरानको परमाणु केन्द्रहरू पूरै नष्ट भएको दाबी गरेका छन् ।नेतान्याहुविरुद्ध भ्रष्टाचार मुद्दा खारेज गर्न ट्रम्पको मागट्रम्पले इजरायलको न्यायपालिकासँग प्रधानमन्त्री बेन्जामिन नेतान्याहुविरुद्ध चलिरहेको भ्रष्टाचारको मुद्दा तत्काल रद्द गर्न माग गरेका छन् । उनले यसलाई एक राजनीतिक षड्यन्त्र भएको बताए । इजरायलले प्रधानमन्त्री विरुद्ध बिनाकारण मुद्दा चलाइरहेको उनको आरोप छ । इजरायलले नेतान्याहुजस्ता बलिया नेताको नेतृत्वमा आफ्नो इतिहासको सबैभन्दा महान् समय देखेको ट्रम्पको दाबी छ ।१३ जुनमा इजरायलले इरानमा आक्रमण सुरु गरेको थियो । त्यसपछि देश युद्धमा होमिएका थिए । १२ दिनसम्म चलेको युद्धपछि ट्रम्पले २४ जुनमा युद्धविरामको घोषणा गरेका थिए । उक्त युद्धमा इरानतर्फ ६ सय २७ जनाले ज्यान गुमाएका छन् भने इजरायलमा २४ जनाले ज्यान गुमाएको रिपोर्टहरूमा जनाइएको छ ।"
अमेरिकी अर्थतन्त्रमा पहिलो त्रैमासमा अपेक्षाभन्दा ठूलो गिरावट,"वासिङ्टन — अमेरिकी अर्थतन्त्र सन् २०२५ को पहिलो तीन महिनामा अघिल्लो अनुमानभन्दा बढी घटेको सरकारी तथ्यांकले देखाएको छ । अमेरिकी वाणिज्य विभागले बिहीबार सार्वजनिक गरेको विवरणअनुसार, पहिलो त्रैमासिकमा कुल गार्हस्थ उत्पादन (जीडीपी) वार्षिक दरमा ०.५ प्रतिशतले घटेको हो ।यसअघि ०.२ प्रतिशतको गिरावट हुने अनुमान गरिए पनि हालको तथ्यांकले त्यसलाई परिमार्जन गर्दै संकुचन अझ गहिरो भएको देखाएको छ । गत वर्षको अन्तिम त्रैमासमा अमेरिकी अर्थतन्त्र २.४ प्रतिशतले वृद्धि भएको थियो ।जीडीपी घट्नुमा उपभोग खर्च र निर्यात अपेक्षाभन्दा कमजोर हुनु मुख्य कारण मानिएको छ। साथै, राष्ट्रपति डोनाल्ड ट्रम्पले पुनः कार्यभार सम्हालेपछि लगाइएका व्यापक भन्सार शुल्कका कारण आयातमा तीव्र वृद्धि भएको छ । व्यापारिक साझेदारहरूबाट आयातमा लाग्ने नयाँ कर लागू हुनुअघि व्यापारीहरूले ठूलो मात्रामा सामग्री आयात गरी भण्डारण गरेकाले यो असर देखिएको हो ।जीडीपीको गणनामा आयात नकारात्मक रूपमा गनिन्छ, जसका कारण सरकारी खर्चमा गिरावट र उपभोगमा कमजोरीसँगै समग्र अर्थतन्त्रमा घटावट देखिएको हो । वाणिज्य विभागका अनुसार, हालको परिमार्जित अनुमानले उपभोग खर्च र निर्यातमा गिरावट देखाएको छ, यद्यपि आयातको गिरावटले केही हदसम्म त्यसको असरलाई न्यून तुल्याएको छ ।हाल अमेरिकी प्रशासनले अधिकांश व्यापारिक साझेदारहरूबाट आउने सामानमा १० प्रतिशत भन्सार कर घोषणा गरिसकेको छ, जुन अझै कार्यान्वयनको चरणमा पुगेको छैन । तर जुलाईमा सो निर्णय कार्यान्वयन हुने सम्भावना भएकाले बजारमा अनिश्चितता बढेको छ ।राष्ट्रपति ट्रम्पले स्टिल, एल्युमिनियम र सवारीसाधन आयातमा समेत उच्च कर लगाएका छन् । यस्ता कदमहरूले बजारमा अस्थिरता ल्याउनुका साथै आपूर्ति प्रणालीमा बाधा र उपभोक्ताहरूको मनोबलमा गिरावट ल्याएको अर्थविद्हरूको भनाइ छ ।हालका लागि नीति निर्माताहरूले गर्मीयामभर आर्थिक तथ्याङ्कहरू नजिकबाट विश्लेषण गरिरहेकाले आगामी नीतिमा त्यसको असर देखिने अनुमान गरिएको छ ।"
इजरायललाई बचाउन अमेरिका युद्धमा होमियो : अयातुल्लाह अली खामेनेई,"काठमाडौँ — सार्वजनिक मञ्चहरुमा ट्रम्प इरानविरुद्ध नरम रुपमा प्रस्तुत भइरहँदा इरानका सर्वोच्च नेता अयातुल्लाह अली खामेनेईले भने इजरायललाई बचाउनका लागि अमेरिका युद्धमा होमिएको आरोप लगाएका छन् ।खामेनेई सम्पर्कमा नरहेको समाचारहरु सार्वजनिक भइरहेका बेला बिहीबार उनले सामाजिक सञ्जाल एक्समार्फत आफ्नो धारणा सार्वजनिक गरेका हुन् । खामेनेईले इजरायललाई बचाउनका लागि युद्धमा होमिए पनि अमेरिकालाई केही प्राप्त नभएको टिप्पणी गरेका छन् । उनले भनेका छन्, ‘अमेरिका दुवै देशबीचको खुला युद्धमा होमियो, किनकि यदि आफूले दख्खल दिइएन भने इजरायल पूरै तरिकाले ध्वस्त हुने डर थियो । तर अमेरिकालाई केही प्राप्त भएन । इरानले अमेरिकाको अनुहारको ठूलो झापड लगायो ।’उनले इजरायल विरुद्धको युद्धमा जित भएकोमा आफ्ना नागरिकलाई बधाई दिँदै भनेका छन्, ‘म झुटो इजरायली सरकारविरुद्धको जितका लागि बधाई दिन्छु । इरानले इजरायललाई धराशायी गरेको छ ।’ खामेनेईले सरकारी सञ्चारमाध्यमार्फत गरेको सम्बोधनमा पनि यही कुरा भनेका छन् । उनले अमेरिकासँग आत्मसमर्पण नगर्ने बताउँदै भनेका छन, 'त्यस्तो कुरा कहिल्यै हुनेछैन । कहिल्यै हुनेछैन ।' यो युद्धबाट अमेरिकाले केही फाइदा पाउन नसकेको टिप्पणी पनि उनले गरेका छन् । खामेनेईले १२ दिने इजरायल-इरान युद्ध र युद्धविराम लागू भएको दुई दिनपछि अमेरिकाबारे यस्तो टिप्पणी गरेका हुन् । खामेनेईले अमेरिकाबारे तिखो टिप्पणी गरेपनि अमेरिकी राष्ट्रपति डोनाल्ड ट्रम्पले बुधबार नेदरल्यान्ड्समा नाटोको सम्मेलनका क्रममा इरानले युद्धमा बहादुरी देखाएको बताएका छन् ।ट्रम्पले इरानको तेल कारोबारलाई आफूले अब नरोक्ने बताउँदै भनेका छन्, ‘इरानले युद्धमा धेरै क्षति व्यहोर्नुपर्‍यो । त्यसबाट उस्किनका लागि इरानलाई तेल बेच्नु आवश्यक छ । यदि चीन इरानबाट तेल खरिद गर्न चाहन्छ भने हामीलाई कुनै समस्या छैन ।'"
एकै दिनमा ३० हजारभन्दा बढी अफगान शरणार्थी स्वदेश फिर्ता,"काठमाडौँ — पश्चिमी हेरातको इस्लाम काला सीमा पार गरेर एकै दिनमा ३० हजार भन्दा बढी अफगान शरणार्थीहरू इरानबाट स्वदेश फर्केको स्थानीय अधिकारीले  बुधबार बताएका छन् ।सूचना र संस्कृति विभागका प्रान्तीय निर्देशक मौलवी अहमदुल्लाह मुत्ताकीले उनीहरुलाई पानी, खाना र तत्काल चिकित्सा सहायतासहित सबै आवश्यक आपूर्तिहरू प्रदान गरिएको जनाएका छन् ।अफगानिस्तानले इरानसँग एउटा पश्चिमी हेरात प्रान्तमा र अर्को निमरोज प्रान्तमा गरी दुईवटा प्रमुख सीमाहरु खुला गरेको छ, हालसालै दुवै सिमाहरूबाट फर्कने शरणार्थीहरूको सङ्ख्या तीव्र भएको जनाइएको छ ।अनुमानित दुई–तीन हजार व्यक्ति र करीब ३०० परिवारहरू निमरोज प्रान्तको पुल–ए–अब्रेसम सीमा पार गरेर हरेक दिन अफगानिस्तान फर्किरहेको शरणार्थी र स्वदेश फिर्तीका प्रान्तीय निर्देशकले बताएका छन् ।करिब ७० लाख अफगान शरणार्थीहरूमध्ये अधिकांश कागजात विहीन आप्रवासीहरू, हाल विदेशमा बसिरहेका छन्, जसमध्ये सबैभन्दा बढी इरान र पाकिस्तानमा रहेका छन् ।"
"युद्धमा भएको क्षतिबाट उस्किनका लागि इरानलाई तेल बेच्नु जरुरी छ, हामी रोक्दैनौं : ट्रम्प","काठमाडौँ — अमेरिकी राष्ट्रपति डोनाल्ड ट्रम्पले बुधबार नेदरल्यान्ड्समा नाटोको सम्मेलनका क्रममा इरानले युद्धमा बहादुरी देखाएको बताएका छन् । साथै इरानको तेल कारोबारलाई आफूले अब नरोक्ने बताएका छन् ।उनले भने, ‘इरानले युद्धमा धेरै क्षति व्यहोर्नुपर्‍यो । त्यसबाट उस्किनका लागि इरानलाई तेल बेच्नु आवश्यक छ । यदि चीन इरानबाट तेल खरिद गर्न चाहन्छ भने हामीलाई कुनै समस्या छैन ।’उनले इरान र अमेरिकाबीच आगामी साता कुराकानी हुने पनि बताएका छन् । त्यसअघि मंगलबार नाटोको सम्मेलनका लागि जानेक्रममा उनले चीन अब इरानबाट तेल खरिद गर्नसक्ने बताएका छन् । साथै चीन अमेरिकाबाट पनि तेल खरिद गर्ने अपेक्षा व्यक्त गरेका छन् ।यद्दपि व्हाइट हाउसका अधिकारीले इरानमाथि लागेका प्रतिबन्ध तत्काल नहटाइने स्पष्ट पारेका छन् । इरान–इजरायलबीच चलेको १२ दिनको युद्धपछि मंगलबार ट्रम्पले युद्धविरामको घोषणा गरेका थिए ।"
"इटालीमा गर्मीको लहर, प्रमुख शहरहरूमा उच्च स्वास्थ्य शतर्कता जारी","इटाली — इटालीभर ठूलो गर्मीको लहर फैलिरहेको छ । इटालीका अधिकारीहरूका अनुसार धेरै प्रमुख शहरहरूमा तापक्रम ४० डिग्री सेल्सियससम्म पुगेको छ ।स्वास्थ्य मन्त्रालयले जुन २४ र त्यसपछिका दुई दिनका लागि गर्मीको शतर्कता जारी गरेको छ । जनतालाई रोकथाम निर्देशिकाहरू पालना गर्न र अस्पताल वा राष्ट्रिय हेल्पलाइनमा कुनै पनि आपतकालीन अवस्थाको रिपोर्ट गर्न आग्रह गरेको छ ।मंगलबार मध्य इटालीको फ्लोरेन्स र उत्तरपश्चिममा टुरिन जस्ता लोकप्रिय पर्यटकीय स्थलहरूसहित सात शहरहरूलाई ओरेन्ज शतर्कता अन्तर्गत राखिएको छ ।आगामी दिनहरूमा अवस्था बिग्रने अनुमान गरिएको छ । पछिल्लो बुलेटिनअनुसार बुधबार १३ शहरहरू ओरेन्ज शतर्कता अन्तर्गत रहनेछन् । क्षेत्रीय अधिकारीहरूले बासिन्दा र पर्यटकहरूलाई विशेष चेतावनी पनि जारी गरेका छन् ।मध्य इटालीको टस्कनीमा, तापक्रम ३७ देखि ४१ डिग्री सेल्सियसको बीचमा हुने पूर्वानुमान गरिएको छ ।"
बेलायतले आणविक बम बोक्ने एक दर्जन अमेरिकी लडाकु विमान किन्ने,"काठमाडौँ — बेलायत सरकारले अमेरिकासँग परमाणु बम बोक्न सक्ने एक दर्जन एफ-३५ए लडाकु विमान खरिद गर्ने घोषणा गरेको छ ।प्रधानमन्त्री केयर स्टार्मरको कार्यालयले जारी गरेको विज्ञप्तीमा यी विमानलाई ‘बेलायतको आणविक शक्ति बढाउने यो पुस्ताकै ठूलो कदम’ भनी उल्लेख गरिएको छ । यस खरिद कार्यसँगै बेलायती सेनाले तीन दसकपछि आवणविक हतियार बोक्न लागेको पनि डाउनिङ स्ट्रिटले जनाएको छ ।बेलायतले अमेरिकी कम्पनी ‘लकहेड मार्टिन’ ले निर्माण गरेका एफ-३५ ए जेट विमान किन्न लाग्नुलाई अर्थपूर्ण मानिएको छ, त्यो पनि नाटो शिखर सम्मेलनका बेला यस्तो खबर बाहिरिएको हो । बेलायती हवाइ सेनाले शीतयुद्धपछि पहिलोपटक आवणविक हतियार बोक्ने तयारी गरिरहेको छ । अमेरिका र तत्कालिन सोभियत संघबीच सन् १९४७ देखि १९९१ सम्म जारी शीतयुद्धपश्चात बेलायतले रोयल एयर फोर्सबाट खसालिने आणविक बमसम्बन्धी आफ्नो क्षमता निष्क्रिय बनाएको थियो ।‘अहिलेको अधिक अनिश्चित समयमा हामी विश्वमा सँधै शान्ति रहिरहन्छ भन्न सक्दैनौँ, त्यसैले हामी राष्ट्रिय सुरक्षामा लगानी गरिरहेका छौँ,’प्रधानमन्त्री स्टार्मरले भनेका छन्, ‘यी विमानले परम्परागत र आणविक दुवै हतियार बोक्न सक्छन् । हाम्रो ब्रिटिश वायु सेनालाई यिनले थप शक्तीशाली बनाउनेछन् । यसले बेलायत र हाम्रा मित्रराष्ट्रहरूलाई खतरामा पार्ने कुनै पनि दुश्मनलाई निरुत्साहित गर्न मद्दत पुग्नेछ ।’अलजजिराका अनुसार उत्तर एटलान्टिक सैन्य संगठन (नाटो)का महासचिव मार्क रुटले बेलायतको यस घोषणाको स्वागत गर्दै ‘नाटोमा बेलयातको अर्को महत्वपूर्ण योगदान’ भएको प्रतिकृया दिएका छन् । यसै साता मंगलबार र बुधबार नेदरल्यान्ड्सको हेगमा नाटोको शिखर सम्मेलन आयोजना गरिएको थियो । एएफपी समाचार संस्थाका अनुसार अमेरिका, जर्मनी र इटाली गरी हाल नाटोका सात सदस्य राष्ट्रहरूसँग दोहोरो क्षमताका फाइटर जेट छन् जसले परम्परागत र आडविक दुवै हतियार बोक्न सक्छन् । अब बेलायतसँग पनि यस्तो हतियार हुनेछ ।नाटोका सदस्य राष्ट्रहरूले रक्षा क्षेत्रमा पर्याप्त लगानी नगरेको भन्दै गुनासो गरिरहने अमेरिकी राष्ट्रपती डोनाल्ड ट्रम्पलाई रिझाउने गरी बेलायतले लडाकु विमान खरिद गर्न लागेको हो । बेलायत मात्रै होइन, नाटोका लगभग सबै सदस्य राष्ट्रहरूले बुधबार सम्पन्न शिखर सम्मेलनमा ट्रम्पकै प्रस्तावअनुसार आफ्नो देशको कुल गार्हस्थ उत्पादनको ५ प्रतिशतसम्म रकम रक्षा क्षेत्रमा लगानी गर्न समहती जनाएका थिए । यसलाई ट्रम्पले तारिफ गरेका छन् ।बेलायतले पनि सन् २०३५ सम्ममा कुल रक्षा खर्चलाई कुल गार्हस्थ उत्पादनको ५ प्रतिशतसम्म पुर्‍याउने विषयमा सहमती र प्रतिबद्धता जनाएको छ । स्पेनले भने जीडीपीको ५ प्रतिशत रक्षा खर्चको लक्ष्य पूरा गर्न आवश्यक नरहेको बताएपछि ट्रम्पले स्पेनलाई धम्कि दिँदै यसको बदलामा व्यापार सम्झौतामा दोब्बर पैसा तिराउने बताएका छन् ।‘मलाई स्पेन मन पर्छ, यो असाध्यै राम्रो ठाउँ हो र त्यहाँका मानिसहरू पनि राम्रा छन् तर सबै देशहरूमध्ये स्पेन मात्र यस्तो देश हो जसले पैसा तिर्न आनाकानी गर्छ,’ ट्रम्पले भनेका छन्, ‘ उनीहरू कतिपय चिज सित्तैमा प्राप्त गर्न खोज्छन् तर म यस्तो हुन दिन्नँ । उनीहरूले हामीलाई व्यापारमा बढी तिर्नुपर्नेछ ।’विश्वकै उन्नत र सबैभन्दा महँगो विमान खरिद कार्य सम्पन्न भएपछि बेलायतमा २० हजार रोजगारी सिर्जना हुनुका साथै सयभन्दा धेरै आपूर्तिकर्ताहरूले एफ ३५ कार्यक्रमका लागि योदान पुर्‍याउन सक्ने बेलायत सरकारको प्रेस विज्ञप्तीमा भनिएको छ । ‘नाटोप्रति बेलायतको प्रतिबद्धतामा कुनै प्रश्न गर्नुपर्ने ठाउँ छैन न त बेलायतलाई सुरक्षित राख्न नाटोको योगदानमा शंका गर्नुपर्नेछ,’ प्रधामन्त्री स्टार्मरले भनेका छन्, ‘तर युरो-एटलान्टिक क्षेत्रलाई आगामी पुस्ताहरूका लागि जोगाइराख्न हामी सबैले कदम चाल्नुपर्छ ।’रोयटर्सका अनुसार बेलायतको आणविक प्रतिरोध क्षमता हाल पनडुब्बीबाट प्रहार गरिने लामो दूरीका ब्यालिस्टिक मिसाइल वा ट्राइडेन्ट सबमरिन प्रणालीमा निर्भर छ । यसको अर्थ, बेलायतका लागि आणविक बम बोक्ने र प्रहार गर्ने मुख्य साधन ट्राइडेन्ट मिसाइलहरू जडित पनडुब्बीहरू हुन् ।बेलायतले सधैँ कम्तीमा एउटा ट्राइडेन्ट पनडुब्बीलाई गोप्य रूपमा समुद्रमा गस्तीमा राख्ने गरेको बताइन्छ । आणविक आक्रमण भइहालेमा तिनले रोक्न सक्छन् । यस्ता ट्राइडेन्ट मिसाइलहरू पनि अमेरिकामै बनेका भएकाले मर्मत-सम्भारका लागि बेलायतले अमेरिकाकै भर पर्नु पर्छ । अमेरिकासँग भने स्थल, समुद्री र हवाइमा आधारित आणविक हतियारहरू छन् ।"
अन्तर्राष्ट्रिय परमाणु ऊर्जा एजेन्सीलाई सहयोग नगर्ने रुसको निर्णय,"मस्को — इरानका आणविक केन्द्रमा अमेरिकी हमलापछि रुसले अन्तर्राष्ट्रिय परमाणु ऊर्जा एजेन्सी (आईएईए) लाई सहयोग नगर्ने निर्णय गरेको छ । आईएईए विभिन्न देशका आणविक कार्यक्रमलाई निगरानी गर्ने संयुक्त राष्ट्रसंघको संस्था हो ।रुसको राष्ट्रपति कार्यालयका प्रवक्ता दिमित्री पेस्कोभले आईएईएलाई रुसले अबदेखि सहयोग नगर्ने निर्णय गरेको जानकारी दिए । ‘यो निर्णय बिनाकारण इरानका आणविक केन्द्रमा गरिएको हमलाको नतिजा हो,’ उनले भने, ‘यो अवस्थाले आईएईएको साख गिरेको छ, जुन चिन्ताको विषय हो ।’रुस इरानको सहयोगीका रूपमा देखिँदै आएको छ । इरानमाथि इजरायल र अमेरिकाले गरेका हमलाको पनि रुसले निन्दा गरेको थियो । प्रवक्ता पेस्कोभले इरानमाथिको हमलापछि अमेरिका र रुसबीचको द्विपक्षीय सम्बन्ध बिग्रन सक्ने आशंकालाई भने नकारेका छन् ।यस्तै, चीनका विदेशमन्त्री वाङ यीले इरानी विदेशमन्त्री अब्बास अराघचीसँग वार्ता गरेका छन् । चीनको विदेश मन्त्रालयका प्रवक्ता लिन चियनले सामाजिक सञ्जाल एक्समा पोस्ट गर्दै भनेका छन्, ‘आईएईएको प्रावधानविपरीत इरानी आणविक केन्द्रमा हमला हुनु राष्ट्रसंघको बडापत्र र अन्तर्राष्ट्रिय कानुनको गम्भीर उल्लंघन हो ।’यसले आणविकसम्बन्धी विपत्ति ल्याउन सक्ने चीनको भनाइ छ । ‘अन्तर्राष्ट्रिय समुदायले यसको विरोध गर्नुपर्छ,’ उनले भनेका छन् । चीनको विदेश मन्त्रालयले जारी गरेको वक्तव्यमा ‘आफ्नो सम्प्रभुता र सुरक्षाका लागि इरानले उठाएको कदमलाई चीनले समर्थन गर्ने’ पनि उल्लेख छ ।"
अस्ट्रेलिया : किस्तै-किस्तामा अल्झिएको जिन्दगी,"अस्ट्रेलिया — मानिस स्वभावैले सम्भावनाको खोजी गरिरहन्छ । मानव विकासको इतिहास हेर्‍यो भने सम्भावनाको खोजी गर्दै पृथ्वीमा भौंतारिनु नै नियतिजस्तो थियो । आजको आधुनिक युगमा यो फरक तरिकाबाट चलिरहेकै छ ।त्यसबाट नेपाल पनि अछुतो छैन र त्यसको एक हिस्सा हामी परदेशमा रहेका नेपाली समुदायहरू हौँ । सम्भावनाको देश खोज्दै हामी विश्वभर छरिएकै छौं । सुरक्षित व्यवस्था, सुशासन, गुणस्तरीय शिक्षा, भरपर्दो स्वास्थ्य प्रणाली, अनि पेसागत अवसरहरू । यिनै कुराले त धेरै नेपालीलाई अस्ट्रेलियाले तानेको । कोही विद्यार्थी भिसामा, कोही कामदारको हैसियतमा त कोही परिवारसहित स्थायी बसोबासका लागि अनुमति लिएर यहाँ बसिरहेका छन् ।सबैसँग उस्तैउस्तै सपना छन् । श्रमको मूल्य पाइने ठाउँमा पुगेर आफ्नो र सन्तानको भविष्य उज्यालो बनाउने सपना । तर सपना पूरा गर्न सजिले छैन । फरक भाषा, फरक संस्कृति, कानुन र परिवेशमा आफूलाई ढाल्न त्यति सजिलो कहाँ छ र ?सपना बोकेर यहाँ आएका केहीले आर्थिक रूपमा राम्रो गरेका छन् । सजिलै घर, गाडी खरिद गरेर जीवन सहज बनाएका छन् । तर धेरैजसो भने किस्ता किस्तामा सपना पूरा गर्न लागिपरेका छन् । अनि यिनै किस्ता बेलाबखत फन्दा पनि बनिरहेका छन् । घर किस्तामा, गाडी किस्तामा, मोबाइलदेखि फर्निचरसम्म सबै किस्तामा । जीवन नै बैंक र बिलहरूको चक्रव्यूहमा फसेको जस्तो । अस्ट्रेलियाका निम्ति यो सामान्य कुरा हो । जुन फेसबुक लगायतका सामजिक सञ्जालको भित्तामा देखिन्न ।संघर्षको भारी बोकी आएर अस्ट्रेलियामा बसोबास गर्ने नेपालीहरूको पहिलो पुस्ता अझै संघर्षरत छ। अधिकतर नेपालीहरू हेल्थ केयर, एजकेयर, क्लिनिङ, ट्राफिक कन्ट्रोल, कन्स्ट्रक्सनजस्ता श्रमप्रधान क्षेत्रमा कार्यरत छन् । डबल सिफ्ट, सातामा ६-७ दिन काम गरेर महिनाको खर्च टार्नुपर्ने अवस्था छ । घर किन्ने सपना धेरैको छ, तर यो सपना सजिलो छैन । अस्ट्रेलियाको हाउजिङ बजारमा घर किनेपछि पनि ३ हजार डलर देखि ४ हजार डलर मासिक किस्ताले आर्थिक बोझ थप्छ । त्यसमा गाडीको लोन, क्रेडिट कार्ड, बालबच्चाको स्कुल खर्च, बीमा र ट्याक्स सबै जोडिँदा जीवन साँच्चिकै ‘किस्ता जिन्दगी’ बन्न पुग्छ । यसरी भौतिक प्रगति भएजस्तो देखिए पनि आत्मिक थकान, समयको अभाव, र सामाजिक अलगावले जीवनलाई एकोहोरो बनाइरहेको छ ।पहिचानको द्वन्द्वमा हुर्किँदै अष्ट्रेलियामा जन्मिएका वा सानो उमेरमै आएका नेपाली बालबालिका फरक संस्कृति र वातावरणमा हुर्किरहेका छन् । उनीहरूको भाषा अंग्रेजी हो, तर घरमा उनीहरू नेपाली बुझ्न र बोल्न बाध्य छन् । सामाजिक रूपमा उनीहरू ‘अस्ट्रेलियन’ जीवनशैलीमा रमाउँछन् । स्कुल, खेलकुद, डिजिटल प्लेटफर्ममा उनीहरूको दिन बित्छ । तर अभिभावक चाहन्छन्, उनीहरूले नेपाली भाषा, धर्म, र संस्कार नबिर्सून् ।पढाइ, करिअर र संस्कृतिको तानातानमा उनीहरूको पहिचान द्विविधामा पर्छ 'म नेपाली हुँ कि अस्ट्रेलियन?' यसले घरभित्र पुस्ताबीच दुरी बढाउने खतरा पनि बोकेको छ । संस्कार हस्तान्तरणमा अभिभावकहरूले निकै मेहनत गरे पनि सन्तानको मनोविज्ञान र सामाजिक परिवेश फरक भएकाले गहिरो संवाद कठिन हुन थालेको छ ।पहिलो पुस्ता धेरैको नेपाल फर्कने चाहना देखिन्छ। तर फर्कने कि नफर्कने ? धेरै नेपालमा घर बनाएका छन्, केहीले जग्गा जोडेका छन्, र ‘रिटायर्मेन्टपछि नेपाल जाने’ सपना बोकेका छन् । तर त्यो सपना पनि सहज छैन । बालबालिका यतै पढ्दै छन्, यहाँको शिक्षा र जीवनशैलीमा अभ्यस्त छन् । फर्केपछि उनीहरूको भविष्य के हुन्छ भन्ने प्रश्न अभिभावकको मनमा छ । त्यसबाहेक, नेपालको यथार्थ पनि चुनौतीपूर्ण छ। जब नेपाल फर्केर स्थायी बसाइको कल्पना गरिन्छ, तब यथार्थको पर्खाल ठोक्किन्छ राजनीतिक अस्थिरता, बेरोजगारी, गुणस्तरहीन स्वास्थ्यसेवा, महँगी र शिक्षाको अनिश्चितता । फर्कने सपना भावनात्मक लागे पनि व्यावहारिक होइन जस्तो लाग्न थालेको छ ।सतहमा हेर्दा अस्ट्रेलियामा नेपालीहरूले आर्थिक रूपमा प्रगति गरेका छन् । गाडी चढेका छन्, घर किनेका छन्, छुट्टीमा विदेश घुम्ने क्षमता बनाएका छन् । तर त्यो ‘सफलता’को मूल्य पनि छ, समयको, आत्मसन्तुष्टिको र संस्कृति-संवादको । अस्ट्रेलियामा धेरै नेपाली यस्तो जीवन बाँच्छन्, जहाँ सबै सुविधा हुन्छ, तर ‘सन्तोष’कम हुन्छ । जहाँ आफ्नो परिवार छ, तर ‘पहिचान’ हराउँदै छ । जहाँ पैसा कमाइन्छ, तर संस्कार र आत्मीयता र पहिचानको खडेरी भोगिरहेको हुन्छ ।अस्ट्रेलियामा नेपालीहरू केवल अर्थोपार्जनको यात्रामा छैनन्, उनीहरू एक सामाजिक, सांस्कृतिक र भावनात्मक सम्झौतामा पनि छन् । हामीले आफ्नो देशको मायालाई छोडेका छैनौं, गाउँको आँगन, चुलोको धुवाँ, दसैं तिहारको रमाइलो, आमाको हातको खाना, बाल्यकालका दिन सबै अझै हाम्रै भित्री संसारमा जीवित छन् । तर यथार्थ यस्तो छ कि आज हामीले अस्ट्रेलियामा जीवनको बृहत् सञ्जाल बुनेका छौं, जुन सजिलै तुहिन सक्दैन । हामीले यहाँ घर बनाएका छौं, तर त्यो घर अझै पनि ‘घरजस्तो’ लाग्दैन । अन्ततः, अस्ट्रेलियाको जिन्दगी केवल रोजगारीको कथा होइन । यो आत्मपहिचान, पुस्तान्तरण, संस्कृति जगेर्ना र सन्तुलनको कथा हो । त्यो कथाको मूल सन्देश के हो भने— हामी जहाँ भए पनि, 'देश' सधैं मुटुभित्रै हुन्छ ।"
"जगदुल्ला ताल पुग्दा लाग्यो, प्रकृतिको जादू यही रहेछ","त्रिपुरासुन्दरी नगरपालिका–१ त्रिपुराकोटबाट मोटरसाइकलमा हिँडेको एक घण्टामै म र कलाकार साथी लक्ष्मण देवकोटा लिकु, मुहु, बन्तडी हुँदै बलाङ्रा लेक पुग्यौँ। एकैछिनमै बेंसीबाट लेक उक्लेकाले होला, हामीलाई चिसो लागेजस्तो भयो।नलागोस् पनि किन, डोल्पाको अग्लो स्थानमा पर्ने बलाङ्राबाट हिउँले सेताम्मे हिमाल नजिकै देखिन्थ्यो। त्यही हिमाल छोएर आएको हावाले चिसो नबनाउने कुरै थिएन।सुन्दर गाउँबस्ती, हरिया फाँटमा फुलेका रंगीबिरंगी फूलहरू हेर्दै एघार बजे त काइगाउँ बजार पुगियो। कुनै बेला त्रिपुराकोटबाट दुई दिनमा पुगिने काइगाउँ, आजभोलि बाटोको सुविधाले मोटरसाइकलमा दुई घण्टामै पुग्न सकिने भएको छ।हामी हिँडेका थियौँ- शे–फोक्सुन्डो राष्ट्रिय निकुञ्जमा पर्ने जगदुल्ला तालको सौन्दर्य नियाल्न। काइगाउँबाट हामी हुरिकोट पुग्यौँ। त्यसपछि सुरु भयो पैदल यात्रा।झमझम पानी परिरहेको थियो। तर हामी रोकिने सुरमा थिएनौँ। वर्षा ओढेर, ‘खुई खुई’ गर्दै दुई घण्टा हिँडेपछि तोइजुम पुग्यौँ। भिजेका कपडा फेर्छौँ भन्ने थियो, तर जतनसाथ राखिएका झोलाका कपडा पनि भिजिसकेका रहेछन्। चिया र तातोपानी पिएपछि जिउमा तातो बढ्यो। तर मौसम भने चिसो नै थियो।हाम्रो योजना थियो, माथिल्लो डंसिलेसम्म पुग्ने। घना जंगलको बाटो। जगदुल्ला नदीको एकोहोरो सुस्केरा। यात्रा सुरु गरिसकेपछि किन रोकिने भन्ने जोसमा हामी पानीमा भिज्दै हिँडिरह्यौँ। अनि पाँच बज्नै लाग्दा तल्लो डंसिले पुग्यौँ।त्यहाँ बास बस्नका लागि कुनै होटल थिएन। माथिल्लो डंसिले नपुगी बास नपाइने भएपछि हिँड्नुको विकल्प थिएन। तर निरन्तरको झरीले चुटेर थकित शरीर अनि बढ्दो चिसो। हामीसँग केही उपाय थिएन।म पुरै थाकिसकेको थिएँ। प्रत्येक पाइला कठिन बन्दै थियो। लगाएका कपडाहरू पनि भारी लाग्न थालेका थिए। चिसो, भोक अनि उकालो बाटो—दुःखका निम्ति यहाँभन्दा बढी के चाहिन्थ्यो र! त्यसमा पनि मलाई सास फुलेर हैरान बनायो। टाउको बेस्सरी दुख्न थाल्यो।अन्धकार बढ्दै गएको थियो। पिठ्युँको झोला पनि कतै फालिदिऊँ जस्तो लागेको थियो। भित्र कतै लुकी बसेको आँट ल्याएजस्तै गरेर मैले पाइला चालिरहेँ। हामी आठ बजे माथिल्लो डंसिले पुग्यौँ। राति आएका नौला मान्छे देखेर पशुबस्तु हेर्ने भोटे कुकुरहरू एकनासले भुकिरहे। याक, चौँरी र झोपाका घण्टीहरू बज्न थाले।वडाध्यक्ष शेरबहादुर लामाको गाई राख्ने गोठ त्यही रहेछ। लामा दाइको आफ्नै होटल पनि रहेछ। ४५ सय मिटर उचाइमा रहेको उनको होटलमा हामीले रात बितायौँ। लामो सास तानेर ‘धन्न बाँचियो’ भनेर सुस्तायौँ।बिहान बाहिर निस्कँदा त हाम्रो स्वागतमा सेताम्मे हिमाल हाँसिरहेजस्तो । जगदुल्ला खोला सुसाइरहेको । छेउछाउमा बुकीलगायतका घाँस बयली खेलिरहेको । सबै दृश्यले हिजोको थकान पूरै हराएजस्तो भयो।फाँटमा चरिरहेका घोडा, याक, चौँरी र भेडाहरू हेर्दै, चिसो हावा खाँदै हामी हिँड्न थाल्यौँ। तीन घण्टा सरासर हिँडेपछि हामी राक्षस तालको वारिपट्टि पुग्यौँ। पानको आकारजस्तो देखिने भएकाले यसलाई ‘प्रेम ताल’ पनि भन्ने रहेछन्।ताललाई पृष्ठभूमिमा पारेर मनग्य फोटो र भिडियो खिच्यौँ। अनि प्रेम तालको सौन्दर्य दिलमा खिचेर अघि बढ्यौँ। करिब दुई घण्टा सरासर हिँडेपछि पुग्यौँ—जगदुल्ला ताल। यही त थियो हाम्रो गन्तव्य! यसैको सौन्दर्य खिच्ने धोकोले त यति लामो बाटो हिँड्ने र सारा हैरानी उठाउने हुटहुटी पलाएको थियो।कञ्चन पानी अनि हावामा पानीको ताल। अनि तालपारि सुरक्षा गार्डझैँ उभिएका सेता हिमालका लस्कर। हामी खुसीले यसै यसै चिच्यायौँ।यो ताल धार्मिक दृष्टिले पनि अत्यन्तै महत्त्वपूर्ण रहेछ। प्रत्येक वर्षको साउन पूर्णिमामा विभिन्न जिल्लाबाट हजारौँ तीर्थालु यहाँ आउने रहेछन्। तालमा स्नान गर्ने चलन रहेछ। यो ताल प्राचीन तिब्बती ग्रन्थमा नौ लाख देवी–देवताहरूको पवित्र धार्मिकस्थल भएको स्थानीयहरूको बुझाइ रहेछ।स्थानीयले फोक्सुन्डो तालझैँ यस तालले पनि रंग परिवर्तन गर्ने बताए। हामीले नियालेर हेर्‍यौँ। ताल निलो थियो। एकछिनमै फिक्का सेतो देखियो। किनभने आकाशमाथि सेताम्मे बादल थिए। त्यसैको प्रतिबिम्ब तालमा परेको थियो।तालको सौन्दर्य नियाल्दा नियाल्दै डेढ घण्टा बितेको पत्तो भएन। असिना पानी पर्न सुरु नगरेको भए अझै केहीबेर त्यहीँ सुस्ताउने मन थियो। तालको सौन्दर्य मनभित्र खिचेर हामी वडाध्यक्षकै होटलमा बास बस्न फर्कियौँ। एउटा ठूलो उद्देश्य पूरा भएजस्तो लाग्यो। प्रकृतिको सबैभन्दा सुन्दर दृश्य हेरेर मन अघाएको अनुभव भयो।"
के हामी चोर्ने मान्छे हौँ ?,"काठमाडौँ — प्रसंग राजावादीले चैत १५ मा काठमाडौंको कोटेश्वरमा रहेको भाटभटेनीमा गरेको लुटपाटबाट सुरु हुन्छ । अहिले प्रहरीले क्लोज सर्किट टेलिभिजन(सीसीटिभी)ले खिचेका फुटेज र सामाजिक सञ्जालमा आएका भिडियोका आधारमा लुटपाटमा संग्लनलाई एकपछि अर्को गर्दै पक्राउ गरिरहेको छ ।यस्तै घटना २०७९ फागुन १ गते काठमाडौंकै नयाँ बसपार्कको ल्होत्से मलमा पनि भएको थियो । यातायात मजदुरको आन्दोलनका क्रममा आक्रोशित भीडले महल तोडफोडसँगै मोबाइल लगायतका सामान लुटपाट गरेका थिए ।पछिल्ला लुटपाटका घटनाले हामीलाई अचम्मित मात्र बनाएको छैन, बरु हाम्रो समाजको नैतिक धरातलमा प्रश्न चिह्न खडा गरेको छ । हाम्रो सामाजिक चेतना र नैतिकतासँग यो बहस जोडिएको छ । व्यक्तिलाई हानी गर्ने र लुटपाटको अस्विकार गर्ने नेपाली समाजको स्वभाव हो भनेर हामीले बुझिआएको हो । तर, प्रतिनिधि दुई घटनाले हाम्रो स्वभाव, संस्कार र सामाजिक चेतना केही समस्या त देखिँदै छैन ? भन्ने प्रश्न उब्जाइदिएको छ ।विगतका भूकम्पीय विपत्तिमा मानिसहरू ज्यान जोगाउन घर र आफूले वर्षौँदेखि जोडेका सामान असरल्लै छोडेर खुला चौरतिर भागेका थिए । कैयन घर र पसल भत्किएको बेला थियो । तर त्यतिबेला पनि घर र पसलका सामान लुटपाट भएका खबर सार्वजनिक भएका थिएनन् । व्यक्तिका घरभित्रका सामान हुन् कि पसल वा मार्टका सामान हुलका हुल मान्छे पसेर लुटपाट गरिरहेका दृश्य हामीले देख्नुपरेको थिएन ।आन्दोलन त नेपाली समाजको पहिचान र परिचय नै भइसकेको छ । किनकि २००७ सालदेखि अहिलेसम्म समयका हरेक घुम्तीमा नेपाली समाज आन्दोलित छ । सानादेखि ठूला र संगठितदेखि असंगठित आन्दोलन समयका अनेकन बिन्दुमा भइ नै रहेका छन् । तर यस्ता आन्दोलनमा पनि आन्दोलनकारीले, प्रर्दशनकारीले संयमता गुमाएका थिएनन् ।तर, तीनकुने घटनामा धेरैले विवेक गुमाए । अचम्मलाग्दो त यो छ कि भाटभटेनीका सामान हातभरि बोकेर घरतिर कुद्नेले सीसीटिभीले हामीलाई खिचेको छ भन्ने सामान्य हेक्का किन राखेनन् होला ? जबकि अहिले प्रविधिको विकासले धेरै फड्को मारेको छ । सहरका ठूला महलमा मात्र हैन गाउँका पान र चटपटे पसलमा समेत सिसिटिभी राखिएको जगजाहेरै छ । सार्वजनिक स्थानदेखि चोकसम्म अनि सडकका छेउकुना जहिँतहीँ सिसिटिभी भेटिन्छन् । यस्तो निगरानीमार्फत प्रहरीले अनेकन घटना र दुर्घटनामा संग्लनलाई पत्ता लगाउने गरेको खबर पनि नौलो विषय होइन । तर पनि भाटभटेनी लुटनेले यस्ता कुरा हेक्का नै राखेनन् ।बेरोजगारी, महँगी वा निराशा । के कारणले तिनीहरू चोर्न उद्यत भएका होलान् ? मनोविद यस्तो बेलामा मानिसले सामाजिक रुपमा नै नैतिकता गुमाउने गरेको बताउँछन् । हुलमुलमा अरुले लगे, हामी नि लगौं भन्ने सोच मानिसमा आउँछ भन्ने तर्क पनि छ । कुनै चिटिक्क सडकमा हामी चक्लेटको खोल समेत फाल्न डराउँछौं तर फोहोर देखेको ठाउँमा फोहोर फाल्न डर हुँदैन भनेको जस्तै यो घटनामा भएको हुन सक्छ त ? सबैले चोरे मैले पनि चोर्छु भन्ने भाव अनयासै आएको हुन सक्छ । अनि यस्तो भावलाई ज–जसले नियन्त्रण गरे तिनीहरू आ–आफ्नो बाटो लागे । ज–जसले नियन्त्रण गर्न सकेनन् तिनीहरू भाटभटेनीभीत्र लुट्न पसे ।चिकित्सकहरु क्ल्पटोमिनिया रोगको विषयमा पनि चर्चा गर्छन् । यो रोग लागेका व्यक्तिले नचाहँदा नचाहँदै पनि चोरी गर्नुपर्छ भन्ने मानसिक दबाब महसुस गर्छन् । धेरैजसो अवस्थामा उसले चोरेको सामानको खासै आर्थिक मूल्य हुँदैन, न त उसको त्यसमा आवश्यकता नै हुन्छ । केही लुटपाट गर्ने मानिसमा क्लेप्टोमेनियाको लक्षण देखिन पनि सक्छ, तर अधिकांश घटना त्यसबाट प्रेरित हुँदैनन् । आन्दोलनको बीचमा हुने चोरी प्रायः भीडको मानसिकता, परिस्थिति, आवेग र ‘अब त मौका मिल्यो’ भन्ने भावनाबाट प्रेरित हुन्छ । लुटपाटमा आर्थिक लाभ, आक्रोशको अभिव्यक्ति वा अवस्था दुरुपयोग गर्ने नियत हुन सक्छ ।नेपालीमा समाज चोर्ने प्रवृत्तिको बाहुल्य भएको समाज हैन । त्यसमाथि आन्दोलनमा चोरी हुनु थप अचम्म लाग्ने कुरा हो । जनताले प्रतिनिधित्त्व गर्ने प्रर्दशनमा जनतामा अनुशासन, मर्यादा र नैतिकता हुनुपर्छ भन्ने मान्यता हो । हामी रमितामा रमाउन थालेको हौ त ? लुटपाटका भिडियो सामाजिक सञ्जालमा छिटो भाइरल भएको पनि पाइयो । कतिपयले लुटपाटलाई सामाजिक सञ्जालमा समर्थन गरेको देखियो । कतिले रमाइलो माने र मजाक बनाए । अन्तत सामाजिक सञ्जालको प्रतिक्रिया हेर्दा हाम्रो सामूहिक संवेदनशीलतामा कमी हुँदै गएको देखिन्छ । यस्तो गम्भीर विषयमा पनि नेताहरूको स्पष्ट अभिव्यक्ति नआउनु, लुटपाटप्रति भर्त्सना नहुनुले पनि नेतृत्वसँग प्रश्न गर्ने ठाउँ धेरै छन् ।हामी आन्दोलनमा सहभागी हुँदा हामीसँग विचार हुन्छ । लुटपाटले आन्दोलन होइन, अराजकता बोल्छ । आन्दोलन गर्ने भनेको त बोल्नका लागि हो । न्यायका लागि पो हो । यत्ति कुरा खै बुझाएको ? खै बुझेको ?"
भो जातका कुरा नगरम् !,"सायद यो ब्लग कतिपय पाठकलाई झिँझो लाग्न सक्छ । किनकि लामो लेख पढ्ने धीरता सबैमा नहुन पनि सक्छ । त्यसैले कतिपयमा हतार-हतार स्क्रोल गर्दै ‘सद्‍गुरु’ भनिने जग्गी वासुदेवका फतुर गफका रिलतिरै हराउने जोखिम पनि छ ।असलमा कुरा ‘वसन्त’ सिनेमा हेरेपछि सामाजिक सञ्जालमा एउटा सानो स्टाटस लेख्ने सोच थियो, तर मनको पिँधबाट विचार यति धेरै पोखिए कि स्टाटसले थेग्नै सकेन । त्यसैले ब्लगमा आइपुगेँ ।हामी कहाँ ‘जात’ भन्नेबित्तिकै धेरैको मनमा कुनै न कुनै डर पलाइहाल्छ । अनि जातको कुरा उठेपछि बहस गर्न होइन, त्यसबाट पन्छिन तत्पर हुन्छौँ धेरैजसो ।चिया पसल होस् वा पान पसल, ‘जात’ का कुरा हामीकहाँ कहिल्यै पनि गम्भीर रूपमा उठ्दैनन् । यस्तो विषयको गहिरो चिन्तन कमै गरिन्छ । बरु भनिन्छ, ‘जातको कुरा नगरौं होला ।’ यस्तो भन्नेहरूमध्ये धेरै कथित बौद्धिकलाई मैले चिनेको छु, जो मुद्दाबाट भाग्न चाहन्छन्, न कि विचार मन्थन गर्न ।जातको कुरा गर्दा मानिसको बोली र व्यवहारमा फरक देखिन्छ । जस्तै, ‘तपाईंलाई घरभित्रै छिराउन मन थियो कमरेड, तर बुबाआमाको चित्त दुखाउन चाहिनँ’ भन्ने कथित कम्युनिस्टहरूको ‘लज्जास्पद इमान्दार’ स्वीकारोक्तिदेखि ‘दलित साथीसँग एउटै थालमा भात खाएको छु’ भन्ने ढोंगी ‘सहानुभूतिपूर्ण’ गफसम्म सुन्दै आएको छु मैले ।पछिल्लो पुस्ताका युवाहरूको दुःख आफ्नै छन् । उनीहरूका पीडा सुन्दा उदेक लाग्छ । धेरै नौजवानको भनाइ ‘दलित’ भन्ने शब्द नै हटाउनुपर्छ भन्ने छ । उनीहरूका अनुसार शब्दमै समस्या छ रे । तर समस्या शब्दमा मात्रै हो त ? यसबारे बहस गर्न सक्ने धैर्य भने उनीहरूमा देखिन्न ।सदियौंदेखि मानिसलाई मान्छे हुनै नदिने यो सामाजिक संरचनाको जरो उखेल्ने वा कम्तीमा त्यसलाई कमजोर पार्ने सोच अहिले पनि हाम्रो समाजमा गहिरो रूपमा विकास हुन नसक्नु दु:खद् कुरा हो । जातको विषय विद्यालय तहदेखि नै बहस र विमर्शको केन्द्र बन्नुपर्ने संवेदनशील मुद्दा थियो । तर हामीले यसलाई सधैँ छायामा राख्यौं । नदेखेझैँ गर्यौं, नसुनेझैँ गर्यौं ।‘किन अनावश्यक विवादमा पर्नु?’, ‘कसले मोल्ने यस्तो जोखिम?’ यस्ता कुरा गर्दै हाम्रा शिक्षकहरू पनि यो विषयमा मौन बस्न रुचाउँदै आउनु भयो । शिक्षक समाज परिवर्तनका संवाहक हुन् । तर, तिनै शिक्षकमध्ये धेरैले यथास्थितिवादलाई मलजल गरिरहेको देखिन्छ ।क्याम्पस पुग्दासम्म जब विद्यार्थी जातको संरचनाबारे अलिअलि बुझ्न थाल्छन्, तबसम्म उनीहरू आफैं त्यसको जन्जालमा गहिरो गरी फसिसकेका हुन्छन् । न्वारन, पास्नी, गुन्यूचोली, व्रतबन्ध, विवाह र अन्त्येष्टि । जन्मदेखि मृत्युसम्मका प्रत्येक संस्कार जातको संरचनासँग गाँसिएको छ । तर यति संवेदनशील विषयमा पनि हामी कति संवेदनहीन बन्दै गइरहेका छौं ? यो सोच्नुपर्ने बेला होइन र ?नेपाली समाजको तीतो यथार्थलाई सिनेमाको माध्यमबाट प्रस्तुत गरेर गायक तथा सर्जक हुँदै फिल्म क्षेत्रमा प्रवेश गरेका प्रकाश सपूतले समाजप्रति ठूलो गुन लगाएका हुन् या वैगुन गरेका हुन् ?यसअघि यशकुमारले पनि जातीय विभेदविरुद्ध संगीत र सिनेमामार्फत समाजको नाङ्गो यथार्थ उजागर गर्ने साहस गरेका थिए । प्रकाश सपूत पनि यस्तै बाटोमा हिँडिरहेका छन् । यशझैँ उनी पनि गायकबाट सिनेमामा प्रवेश गरेका पात्र हुन् । यो फिल्मले प्रकाशलाई गायकमात्र होइन, अब ‘अभिनेता’ को रूपमा पनि चिनाएको छ । दलितहरू ‘हिरो’ हुन सक्दैनन् भन्ने आम भाष्य बदल्ने उनको यत्न स्तुत्य छ ।प्रकाशले यशकुमारले सुरु गरेको सांगीतिक विद्रोहलाई गीतमार्फत मात्रै होइन, अब सिनेमाको क्यानभासबाट पनि निरन्तरता दिन खोजेका छन् । उनी विभेदविरुद्धको यो सांस्कृतिक आन्दोलनमा अब झनै सक्रिय देखिनेछन् ।जात व्यवस्थालाई मलजल गरिरहेको नेपाली समाजको कालो अनुहार, अन्तरजातीय प्रेम र वियोग, दलहरूको दलदल, गैरसरकारी संस्थाहरूको दोगलापन, प्रहरी-प्रशासनको स्वार्थपूर्ण नियत । यस्ता अनेक विषयलाई गायक-सर्जक प्रकाश सपूतले अत्यन्तै मार्मिक र कलात्मक ढंगमा श्रव्य-दृश्य माध्यममा उतारेका छन् ।तर विडम्बना के छ भने, करोडौं खर्चेर बनाइएको यो सशक्त सिनेमा आम नेपाली दर्शकको ध्यानाकर्षण गर्न उति सफल देखिएन । यसमा दोष भने फिल्मको गुणस्तरमा थिएन । दोष थियो त्यसको ‘विषयवस्तु’ मा, जुन आम दर्शकको सहज मनोविज्ञानसँग मेल खान सकेन ।शनिबार, झापाको मेचीनगरस्थित सिटी सिनेमा हलमा १० जना दर्शक जम्मा नहुँदासम्म फिल्म नै चलाइएको थिएन । दर्शक सिलो खोजेर ल्याएपछि बल्ल हलको दैलो खुल्यो । उता, केही समयअघि ‘छक्का पञ्जा’ र त्यसका सिक्वेलहरूमा हल भरिने भीडको चाप हेर्दा, फितलै हास्य–कथाका सिनेमामा ‘हाउसफूल’ हुने तर यथार्थ र सामाजिक-राजनीतिक मुद्दा बोकेको सिनेमामा भने दर्शकविहीन हुने प्रवृत्तिले सोच्न बाध्य पार्छ । के नेपाली दर्शकले साँच्चै समाज परिवर्तन चाहिरहेका छैनन् त ? कि यथास्थिति नै रुचाइरहेका छन् ? यो संकथनको विषय हो ।जात भन्ने विषय केवल दलितको मात्र पीडा होइन, यो त गैरदलितको पनि साझा जिम्मेवारी हो । तर यो सन्देश गैरदलितले कहिले बुझ्ने ? 'वसन्त' कुनै जाति विशेषका लागि बनाइएको सिनेमा होइन । यो त समग्र नेपाली समाजका लागि बनाइएको कलात्मक ऐना हो ।यो सिनेमा गैरदलित दर्शकका लागि आफूलाई पुनरावलोकन गर्ने, आत्मसमीक्षा गर्ने अवसर पनि थियो । तर, पैसा खर्चेर टिकट किनेर जातको जटिलताबारे बुझ्न र आत्मबोध गर्न हामी कति तयार भयौँ त ?ठ्याक्कै यस्तै व्यवहार यशकुमारको सन्दर्भमा पनि दोहोरियो । जातीय मुद्दा उठाउँछ भन्ने बहानामा उनलाई दलित हिरोको ‘ट्याग’ नै लगाइयो । अब प्रकाश सपूत पनि त्यही नियतिको सिकार भइरहेका त होइनन् ?यदि होइन भने, एकपटक त कम्तीमा 'वसन्त' हेरेर बहस गरौं, विमर्श गरौं । किन हामी यस्तो सिनेमाबाट टाढा भागिरहेका छौँ ? यसका पात्र, कथा र सन्देश हाम्रो आफ्नै समाजको दर्पण हो । हामी आफैंलाई देखाउने प्रयास हो यो ।सदियौंदेखि जरा गाडेर बसेको जातीय संरचना कायम रहोस्, चलिरहोस्, बलियो होस् भन्ने चाहना राख्नेहरू समाजमा अझै पनि थुप्रै छन् । किनभने यदि बहस भयो, विमर्श भयो, चिन्तन भयो भने समाज बदलिन सक्छ । समाज बदलियो भने जनता सचेत हुन्छन् । नेताहरूको पेसा संकटमा पर्न सक्छ । यदि कुनै दिन, सिनेमा हेरेरै दर्शकको मन-मस्तिष्क तरंगित भयो भने । उनीहरूको साँचो अनुहार ऐनामा देखिन थाल्यो भने । फेरि के गर्ने ? पैतालामुनि कसलाई राख्ने ? पिँधमा थिचेर को ‘सर्वोच्च’ बन्ने ?"
साइपालमा शाखा खुलेसँगै ७५३ वटै पालिकाले पाए बैंक,"काठमाडौँ — वि.सं. २०७४ मा नेपाल राष्ट्र बैंकले मुलुकका सबै स्थानीय तहमा कम्तीमा वाणिज्य बैंकको एक शाखा खोल्ने नीति  लिएको थियो । ७५२ स्थानीय तहमा बैंक शाखा खुलेको लामो समयसम्म एउटा स्थानीय तह भने बाँकी नै रह्यो । बैंकिङ क्षेत्रमा लिइने परीक्षाको प्रश्नपत्रमा ‘नेपालको कुन स्थानीय तहमा हालसम्म वाणिज्य बैंकको शाखा पुग्न सकेको छैन ?’ भन्ने एउटा नयाँ प्रश्न जन्मियो । तर अब यो प्रश्न सोधिने छैन । किनकि, साइपाल गाउँपालिकामा ‍२८ माघ २०८१ मा नेपाल राष्ट्र बैंकका गभर्नर महाप्रसाद अधिकारीले एभरेष्ट बैंक लि.को शाखा उद‍्घाटन गरेसँगै मुलुकका सबै स्थानीय तहमा बैंक शाखा पुगेका छन् ।साइपाल गाउँपालिकाको धलौन भन्ने स्थानमा बैंक शाखा पुग्नु आफैंमा उपलब्धि हो । बझाङको सदरमुकाम चैनपुरबाट तीन घण्टाको जिप यात्रा गरेपछि तलकोट नाम गरेको गाउँपालिका पुगिन्छ अनि त्यहाँबाट ७ देखि ८ घण्टा पैदलयात्रा गरेपछि बल्ल धलौन भन्ने स्थानमा पुगिन्छ । साइपाल गाउँपालिकाको सदरमुकाम काँडा भन्ने स्थानमा छ । धलौनबाट काँडासम्म पुग्न भने अझ ६ देखि ७ घण्टा हिँड्नु पर्छ । त्यसैले यसपटक साइपालको सदरमुकाम काँडामा शाखा नखोली धलौनमा खोलिएको हो ।बझाङ जिल्लाको उत्तरी क्षेत्रमा अवस्थित साइपाल गाउँपालिकाले जिल्लाकै करिब ४० प्रतिशतभन्दा धेरै भूभाग ओगटेको छ । पालिकाको उत्तरी सिमाना चीनसम्मै जोडिन्छ । साइपाल हिमालको नामबाट यो पालिकाको नाम रहन गएको हो । राष्ट्रिय जनगणना २०७८ अनुसार २६२५ जनसंख्याको बसोवास रहेको यो पालिकामा बैंक शाखा नहुँदा करिब २ दिनको पैदल यात्रा गरी जिल्लाको तलकोट वा सदरमुकाम चैनपुरसम्म पुग्नुपर्थ्यो ।बैंक तथा वित्तीय संस्थाको पहुँच नहुँदा कतिसम्म सास्ती भोग्नुपर्ने रहेछ र कतिसम्म लाचारी बन्नुपर्ने रहेछ भनेर जान्न यहाँका स्थानीय जनप्रतिनिधिलाई सोध्दा थाहा लाग्छ । अहिलेको समाजमा बैंकबिनाको अर्थतन्त्र निकै कठिन र चुनौतीपूर्ण हुने विषयमा कुनै द्विविधा नहोला । साइपालमा बैंक शाखा पुग्दा स्थानीय खुसी छन् । जनप्रतिनिधि अझ पनि पालिकाको सदरमुकाम काँडासम्म बैंक पुग्न सके सुनमा सुगन्ध हुने बताउँछन् ।नेपालमा बैंक प्रथाको विकास गर्ने, मुलुकभरि वित्तीय प्रणालीको पहुँच पुर्‍याउने नेपाल राष्ट्र बैंकका प्रमुख उद्देश्यमध्ये एक हो । यही प्रयोजनका लागि राष्ट्र बैंकले वि.सं. २०२५ मा बैंकिङ प्रवर्द्धन समिति खोली तत्कालीन पचहत्तरै जिल्लामा वाणिज्य बैंक शाखा पुर्‍याउने नीति अँगाल्यो । सुरुवातीमा राष्ट्र बैंकले २५ लाखको कोष स्थापना गरी प्रत्येक जिल्लामा बैंक शाखा खोल्न सर्वेक्षण गर्‍यो । त्यतिबेलाको नेपालको अवस्थालाई कल्पना गर्दा यो कत्तिको चुनैतीपूर्ण थियो होला भनेर सहजै अनुमान लगाउन सकिन्छ ।कमजोर वित्तीय चेतना, पूर्वदेखि मुलुकभित्रैबाट पश्चिम जान नसकिने अवस्थाको कठिन भूगोल, जनसंख्याको ठूलो अंश साक्षरसम्म नरहेको अवस्थामा प्रत्येक जिल्लामा बैंक शाखा पुर्‍याउन राष्ट्र बैंक सामु चुनौतीका पहाड नै थिए । तर प्रत्येक जिल्लामा कम्तीमा एउटा बैंक शाखा नपुर्‍याइ भएको थिएन । अतः राष्ट्र बैंकले नयाँ शाखाको सुरूका वर्षको नोक्सानी व्यहोरिदिने नीति अँगाल्यो । सुरूमा ३ वर्षसम्म शतप्रतिशतसम्म र त्यसपछि ५ वर्षसम्म क्रमशः १००, ७५, ५०, २५ र १० प्रतिशतसम्म नोक्सानी व्यहोर्ने नीतिका कारण वाणिज्य बैंकहरू शाखा खोल्न उत्प्रेरित भए ।त्यसो त नेपालमा त्यतिबेलासम्म नेपाल बैंक, राष्ट्रिय वाणिज्य बैंक र वाणिज्य बैंकिङ नगरेको कृषि विकास बैंक मात्र थिए । त्यस समयमा नयाँ खुलेको शाखालाई कार्यकारी पुँजी अभाव हुन नदिने नीति पनि अँगालिएको थियो । यस्तो कार्यकारी पुँजी बैंक शाखा खुलेको तीन वर्षसम्म चुक्ता गर्ने गरी २ लाखसम्म दिने नीति थियो । अन्ततः २०३४ असारमा तत्कालीन सबै ७५ वटै जिल्लामा वाणिज्य बैंकका शाखा पुगेका थिए । यस कार्यमा नोक्सानी व्यहोर्ने नीतिअन्तर्गत राष्ट्र बैंकले २०३७ असारसम्म ७५ लाख ५१ हजार नोक्सानी व्यहोरेको थियो । त्यसका अतिरिक्त बैंकहरूमा कार्यकारी पुँजीको अभाव हुन नदिने नीतिअन्तर्गत २०३७ असारसम्म वाणिज्य बैंकलाई ७५ लाख २५ हजार उपलब्ध गराएको थियो । यस कार्यक्रमअन्तर्गत २०३७ असारसम्म मुलुकभर वणिज्य बैंकका कुल २४१ शाखा खुलेका थिए । जसमा मुलुकका ग्रामीण क्षेत्रमा १५४ वटा र सहरी क्षेत्रमा ८७ वटा बैंक शाखा खुल्न पुगे ।असार २०७३ सम्म नेपालमा वाणिज्य बैंकहरूका जम्मा १ हजार ८ सय ६९ वटा शाखा (धेरै शाखा सहरबजार केन्द्रित) थिए । यी शाखाहरू तत्कालीन जनसंख्यालाई तुलना गरी हेर्दा करिब १५ हजारमा एउटा वाणिज्य बैंकको शाखा हुन आउँथ्यो । यही विषयलाई समेत मनन गरी वि.सं. २०७४ मा राष्ट्र बैंकले सबै स्थानीय तहमा कम्तीमा वाणिज्य बैंकको एक शाखा खोल्ने नीति अँगाल्यो । असार २०७४ सम्ममा मुलुकका ७५३ स्थानीय तहमध्ये करिब ४० प्रतिशत अर्थात् २ सय ९६ स्थानीय तहमा मात्र वाणिज्य बैंकका शाखा पुगेका थिए । तत्कालीन अवस्थामा लिइएको यो नीति वित्तीय समावेशीकरणका हिसाबले मात्र नभइ अन्य हिसाबले समेत रणनीतिक निर्णय थियो । तर कुनै पनि स्थानमा बैंक तथा वित्तीय संस्थाका शाखा खोल्न त्यस स्थानमा विद्युत्, पानी, सडक, सुरक्षा, इन्टरनेटजस्ता न्यूनतम भौतिक पूर्वाधारको आवश्यकता पर्छ ।मुलुकका सबै स्थानीय तहमा उपर्युक्त न्यूनतम पूर्वाधार उपलब्ध छैनन् भन्नेबारेमा राष्ट्र बैंकलाई राम्रै जानकारी थियो । तथापि, मुलुकभरि वितीय सेवा पुर्‍याउने र भर्खरै जारी भएको संविधानले अँगालेको संघीय संरचनालाई सघाउने हिसाबले पनि यो निर्णय गर्नु जरूरी थियो । तर सुरक्षा लगायत भौतिक पूर्वाधारबिना सबै स्थानीय तहमा बैंक शाखा खोल्न निर्देशन मात्र दिँदा त्यो प्रभावकारी नहुने भएकाले सबै स्थानीय तहमा बैंक शाखा सामानुपातिक ढंगले खोल्ने योजना पेस गर्न राष्ट्र बैंकले वाणिज्य बैंकहरूलाई नै निर्देशन दियो ।बैंक शाखा खोल्ने स्थानमा मिलेसम्मका पूर्वाधारको व्यवस्था गरिदिन नेपाल सरकारलाई अनुरोध गर्‍यो। यही सिलसिलामा वाणिज्य बैंकहरूबाट प्राप्त योजनासमेतलाई आधार बनाएर नेपाल राष्ट्र बैंकले १४ चैत २०७४ मा एउटा परिपत्र जारी गर्दै बाँकी रहेका स्थानमा शाखा खोल्न निर्देशन जारी गर्‍यो। उक्त निर्देशनमा वाणिज्य बैंकलाई पहिलो चरणमा वैशाख २०७५ भित्र थप २ सय ४३ स्थानीय तहमा र सोही वर्षको असारभित्र थप १ सय १६ स्थानीय तहमा शाखा खोल्न वाणिज्य बैंकको नाम र शाखा खोल्नुपर्ने स्थानीय तहको नामै तोकेर निर्देशन जारी भएको थियो । अन्ततः असार २०७५ मा ७५३ स्थानीय तहमध्ये ६३१ मा वाणिज्य बैंकका शाखा पुगे ।सबै स्थानीय तहमा बैंक शाखा खोल्न दिइएको अन्तिम मितिमा समेत कोशीमा २२ प्रतिशत स्थानीय तहमा शाखा खुल्न बाँकी थियो भने मधेश, बागमती, गण्डकी, लुम्बिनी, कर्णाली र सुदूरपश्चिममा क्रमशः १२, ११, १५, १०, ४६ र ४० प्रतिशत स्थानमा बैंक शाखा पुगेका थिएनन् । यसरी शाखा नखुल्नुमा बैंक तथा वित्तीय संस्थाका कारण भन्दा पनि कतिपय ठाउँमा स्थानीय सरकारको समन्वयको अभाव रहेको र अधिक स्थानमा सडक, बत्ती, इन्टरनेट लगायतका पूर्वाधारको अभाव नै प्रमुख कारण थिए । तर राष्ट्र बैंकले बैंक तथा वित्तीय संस्थाहरूलाई शाखा खोल्ने ताकेता गरिनै रह्यो भने नेपाल सरकारलाइ पूर्वाधारको व्यवस्था गरिदिन अनुरोध गरिरह्यो । अन्ततः असोज २०७६ सम्ममा ७ सय ३९ स्थानीय तहमा वाणिज्य बैंकका शाखा पुगे पनि १४ स्थानीय तह त्यतिबेला पनि बैंकविहीन नै रहे ।असार २०७७ सम्म आइपुग्दा मुलुकका जम्मा ६ स्थानीय तहमात्र बैंक शाखाको पहुँचबहिर रहे । त्यसैगरी, २०७८ को असारसम्म आइपुग्दा धादिङको रूवी भ्याली गाउँपालिका, जाजरकोटको जुनीचाँदे गाउँपालिका र बझाङको साइपाल गाउँपालिका मात्र शाखाको पहुँच बाहिर रहे । सबै तहमा शाखा पहुँच पुर्‍याउन नेपाल राष्ट्र बैंकको स्थानीय सरकार एवं वाणिज्य बैंकसँग निरन्तर सम्पर्क रही नै रह्यो । तर एउटा कुरा के सहज थियो भने बाँकी स्थानीय तहमा कुन बैंक जानुपर्ने हो भन्ने कुरा नेपाल राष्ट्र बैंकलाई पहिल्यै जानकारी थियो । सम्बन्धित बैंकको ढिलासुस्ती भन्दा पनि सम्बन्धित स्थानीय तहमा पूर्वाधारकै कारण बैंक शाखा नपुगेको अवस्था थियो । स्थानीय तहमा पूर्वाधार पुर्‍याउन सम्बन्धित स्थानीय तह, राष्ट्र बैंक एवं नेपाल सरकारकै पहलस्वरूप अन्ततः २०७९ मा बझाङको साइपाल गाउँपालिकाबाहेक सबै स्थानीय तहमा वाणिज्य बैंकका शाखा पुगे ।७ सय ५२ स्थानीय तहमा बैंक शाखा खुलेको लामो समयसम्म पनि बझाङको साइपाल गाउँपालिकामा बैंक शाखा खोल्न नसक्दा यो विषय नेपाल राष्ट्र बैंकका लागि मात्र नभएर नेपाल सरकारकै लागि समेत चासोको विषय बनेको थियो । आर्थिक वर्ष २०८१/८२ को बजेट वक्तव्यमा समेत बझाङको साइपालमा बैंक शाखा पुर्‍याउने विषयले स्थान पायो । शाखा खोल्न जानुपर्ने जिम्मा पाएको एभरेष्ट बैंक लि. र नेपाल राष्ट्र बैंकको निरन्तर प्रयासका कारण अन्ततः सुदूरपश्चिम प्रदेशअन्तर्गतको बझाङ जिल्लाको साइपाल गाउँपालिकामा यही २८ माघ २०८१ मा औपचारिक रूपमा बैंक शाखाको स्थापना हुन सकेको हो ।"
जब जंगलको बीचमा दुई किशोरीको क्षतविक्षत शव देखेँ...,"अछाम — फेसबुकको न्युजफिडमा भेटिने कतिपय सूचनाले कहिलेकाहीँ झस्काउँछ । त्यस्तै भयो माघ ११ गते । रातीको ८ बजेको थियो । कसैले लेखेको थियो, ‘अछामको ढकारी गाउँपालिका–८ का दुई किशोरी हिजोबाट सम्पर्कविहीन थिए ....।’ यो स्टाटसमा केही अप्रिय घटनाको छनक थियो ।यत्ति सूचना काफी थियो, मलाई अत्याउन । किनभने, मैले किशोरीहरू कसरी हिंसामा परिरहेका छन्, कसरी बलात्कारको सिकार भइरहेका छन् र कसरी उनीहरूको जीवन नै हर्ने घटना भइरहेका छन् भन्नेबारे जानकार थिएँ । अनि जानकार थिएँ, समयमै सचेत भइएन भने यस्ता बर्बर घटना शक्तिको पहुँच प्रयोग गरेर लुकाइन्छ वा सामसुम पारिन्छ भन्नेबारे पनि ।यो घटनाबारे बुझ्न मैले सुरुमै अछामका प्रहरी प्रमुख डीएसपी ईश्वरीप्रसाद भण्डारीलाई फोन गरेँ । उनले ढकारी गाउँपालिका–८ घोडासैनका दुई जना किशोरी मृत फेला परेको बताउँदै भने, ‘छिन्ने जंगलमा १४ वर्षीया सरस्वती खड्का र ईश्वरी खड्काको शव करिब २० मिटरको दूरीमा फेला परेको छ । उनीहरू एकै घरका फुपूभदैनी नाता रहेको जानकारी पाएका छौं ।’प्रहरीबाट मैले अरु कुरा पनि थाहा पाएँ । जस्तो कि, माघ ११ गते उनीहरू बस्तुभाउ चराउन बिहान घरबाट निस्केका रहेछन् । साँझसम्म घर नआएपछि परिवारले खोजी थालेका रहेछन् । माघ १२ गते शनिबार साँझ ६ बजे मात्रै गाउँलेले शव भेटेका रहेछन् । अनि, बल्ल घटनाबारे प्रहरीले थाहा पाएको रहेछ ।डीएसपी भण्डारीले आइतबार बिहानै प्रमुख जिल्ला अधिकारीसहितको टोली घटनास्थल जाने कुरा पनि बताए । मैले घटनाको यही सूचना प्रकाशनका लागि पठाएँ । ई-कान्तिपुरमा डटकममा यो समाचार छापिएपछि म थप सूचना खोज्नतिर लागेँ ।ती किशोरीको हत्या किन भएको होला ? त्यो हत्या मात्रै थियो कि बलात्कारपछिको हत्या थियो ? अपराधीहरू को होलान् ? अनि शव भेटिएको ठाउँ नै घटनास्थल थियो कि अन्त कतै हत्या गरेर त्यहाँ ल्याई फालिएको होला ? के यो घटनामा निष्पक्ष छानबिन होला ? मृतकले न्याय पाउलान् ?मेरो मनमा अनेकन् प्रश्नहरू उठ्न थाले ।घटनास्थल नपुगी यतिका धेरै प्रश्नका उत्तर पाउन पनि सम्भव थिएन । तर घटनास्थल पुग्न त्यति सजिलो थिएन । यताउति सोधखोज गरेपछि मैले थाहा पाएँ, सदरमुकाम मंगलसेनबाट २ घण्टा गाडीको यात्रा गरेर ५ घण्टा पैदल हिँडेपछि मात्रै त्यहाँ पुगिन्थ्यो ।कसरी जाने, एक्लै जाने कि कसैलाई साथी लैजाने ! यस्तै यस्तै सोच्दा सोच्दै रातको ११ बजिसकेको थियो । केही साथीको फोन उठेन । केही साथी त्यति टाढा जाने आँट गरेनन् । कसैले जान मन भएको तर स्वास्थ्य ठीक नभएको बताए ।आइतबार बिहानै ५ बजेतिर घटनाबारे थप जानकारी माग्दै ढकारी गाउँपालिकाका अध्यक्ष प्रकाश साउदलाई फोन गरेँ । उनले आफू अघिल्लो दिन धनगढी पुगेकाले खबर सुन्नेबित्तिकै अछाम फर्किरहेको बताए । मैले हतारमै सोधेँ, ‘कहाँ पुग्नुभयो ?’ उनले कैलाश खोला पुगेको जवाफ दिने बित्तिकै मैले सोधिहालेँ, ‘सिट छ भने मलाई पनि लिएर जानूस् न !’म घरबाट निस्कँदा घरका कुनै सदस्य पनि उठेका थिएनन् । पत्रकारितामा दशक बिताएँ तर पहिलो पटक घरमा बुवाआमालाई खबर नै नगरी म घरबाट निस्किँदै थिएँ । पालिका अध्यक्ष सवार गाडी भएको ठाउँमा पुगेँ । घरबाट करिब ८ किलोमिटर छिचोलेपछि बल्ल घरमा खबर गर्ने मेसो मिल्यो ।गाडीबाटै पत्रकार महासंघ अछामका अध्यक्ष रमेश रावतलाई फोन गरेँ । उनले केही समयपछि आफू पनि घटनास्थल जाने बताए । मनमनै सोचेँ, कम्तीमा दुई जना पत्रकार भइयो भने शक्तिका आडमा कसैले घटना सामसुम पार्न सक्दैनन् ।जब घटनास्थल पुगेँ...२ घन्टा गाडीको यात्रा र ५ घन्टाको पैदलयात्रापछि घटास्थल पुग्यौँ । त्यहाँ पुग्दा नपुग्दै म थाकिसकेकी थिएँ । किनकि, उकालो र ओराली अनि कतै कतै त भीरबाट हेर्दा नै रिंगटा चल्ने बाटो थियो । मैले बीच बाटोमै मंगलसेनबाट निस्केका प्रमुख जिल्ला अधिकारी र प्रहरी प्रमुखको टोलीलाई बाटोमै भेटेँ ।एकाबिहानै प्रहरी र नयाँ मान्छेहरूको लस्कर उकालो लागेको देखेर होला कि घटनाबारे थाहा पाएर होला- स्थानीयहरू त्यहाँ जम्मा भएको देखिन्थे । घटनास्थलमा २५ जनाजति स्थानीय रातभर शव कुरेर बसेका रहेछन् । मैले अलिक परबाट दुई किशोरीको शव देखेँ । एक थिइन्, १४ वर्षकी ईशारा खड्का र अर्की थिइन्, १५ वर्षकी सरस्वती खड्का ।ईशाराको अनुहार क्षतविक्षत थियो । उनको अवस्थाबारे वर्णन गर्ने शब्द पनि मैले भेटिनँ । ईशाराको शवभन्दा १५ मिटरमाथि सरस्वती खड्का निष्प्राण भएर लडेकी थिइन् । उनको टाउपछाडिको भागमा गहिरो चोट थियो । लुगा च्यातिएको थियो । छेउमा आँसी, चप्पल र सेतो दोपट्टा थियो ।शव रहेको स्थानबाट करिब १० मिटर माथि पुगेँ । माथीबाट ठूला ढुंगा निकालेर खसालेजस्तो देखिन्थ्यो । घटनास्थलमा कतै ढुंगा निकालेजस्तो देखिन्थ्यो । कतै रुखका हाँगा भाँचिएको देखिन्थ्यो । घटनास्थललाई शंकाको नजरले नहेर्ने हो भने ठूला ढुंगा खसेर दुवैको प्राण गएको भन्न सकिन्थ्यो ।घटनास्थल पुगेका किशोरीका आफन्त र छरछिमेकी मौन थिए । उनीहरू आँखाभरि आँसु टिलपिल बनाउँदै शवतिर एकोहोरो हेरिरहेका थिए । हत्याको आशंका गर्दै प्रहरी–प्रशासनलाई दबाब दिने स्वर कतै सुनिएन । सबै स्तब्ध र मूर्छित थिए ।ईशाराकी भाउजू कृष्णा खड्काका अनुसार ईशारा र सरस्वतीको स्कुलमा पढाइ नभएकाले अभिभावकलाई काम सघाउन बेंसी झरेका थिए । शुक्रबार दिउँसो खाना खाएर बाख्रा लिएर जंगल पुगेका उनीहरू साँझ अबेरसम्म नफर्केपछि खोजी सुरु भएको थियो । उनलाई नन्द ईशारा र ढकारीका एक जना किशोरबीच फोनमा कुरा भइरहनेबारे थाहा रहेछ । त्यही सूचनाका आधारमा केहीले ईशारा त्यही केटोसँग भागेको र यही कुराको डरले सरस्वती लुकेको हुन सक्ने अनुमान गरिरहेका रहेछन् ।नन्द घर नफर्केपछि कृष्णाले ती किशोरलाई ईशाराबारे सोधिछिन् । जवाफमा ती किशोरले आफूलगायत ३ जनाले दिउँसो इशारा र सरस्वतीलाई जंगलमा भेटेको बताए र पछि प्रहरीले कृष्णाले दिएको सूचनाकै आधारमा अनुसन्धान अघि बढायो ।घोडासैन गाउँबाट करिब ४ घण्टा तलको घनाजंगलमा सरस्वती र ईशारालाई शनिबार साँझ खोलामा माछा मार्न गएका टेकबहादुर बुढ्थापा लगायतले देखेपछि मृत्युको खबर गाउँभर फैलिएको रहेछ । ती किशोरीहरूको हत्याबारे मैले निरन्तर रिपोर्टिङ गरिरहेँ । प्रहरी प्रधान कार्यालय र गृह मन्त्रालय दुवैले घटनामाथि चासो देखाए । अनि प्रहरीले पनि गम्भीरतापूर्वक अनुसन्धान अघि बढायो ।घटनाको अनुसन्धान सकाएपछि प्रहरीले निष्कर्ष निकाल्यो, ईशारा र सरस्वती प्रेम सम्बन्धमा थिए । अनि उनीहरू शारीरिक सम्बन्धको प्रस्ताव अस्विकार गर्दा मृत्युवरण गर्न बाध्य भए । यो घटनापछि म किशोरावस्थामा हुने प्रेम अनि यही प्रेमको फाइदा उठाउँदै जबर्जस्ती गर्न खोज्ने प्रवृत्ति किन यो समाजमा हुर्किरहेको छ र यसका पछाडि के कस्ता सामाजिक कारणहरू होलान् भनेर घोत्लिएँ । ईशारा र सरस्वतीको आखिर के दोष थियो र उनीहरूले हत्याको सजाय भोग्न बाध्य भए भनेर पनि सोचेँ । अनि सोचेँ, के शारीरिक सम्बन्ध राख्न अस्विकार गर्नु नै उनीहरूको दोष थियो त ?यो प्रश्नले भने मेरो मनलाई अहिले पनि बिझाइरहेको छ, तनाव दिइरहेको छ र मथिंगल नै हल्लाइदिएको छ ।"
"हरायो, जो ठीक भयो","काठमाडौँ — जिन्दगीको मेरो पहिलो जागिर आमालाई पढाउनु थियो । जिल्ला शिक्षा कार्यालय सल्यानले मलाई प्रौढ शिक्षाको ६ महिने मास्टर बनाएको थियो । ब्ल्याकबोर्डमा अनि चौपारीमा फलानो प्लस फलानो लेख्नेबाहेक चकको प्रयोग गर्न पाइएको थिएन । नीलो पैन्टको गोजीवरिपरि लागेको सेतो धूलोबाटै थाहा भइहाल्थ्यो— चक चोर ।आमालाई पढाउने रात्रिकक्षामा मैले चकले लेख्न पाएँ । पछि म सल्यानमै बोर्डिङको मास्टर पनि भएँ । त्यहाँ पनि चकले नै लेखियो । तर, एक वर्षपछि चक एकाएक हरायो । चकसँगै चकिलो अक्षर मेट्दा उड्ने फुइँफुइँ धूलो अनि दुई हत्केला रगड्दै धूलो टकटक्याउने अनि खोक्ने दृश्य पनि हरायो । मोहन सर त अझ चकिलो अक्षर डस्टर हैन, हत्केलाले नै मेट्नुहुन्थ्यो ।चक गायब भयो । हामी शिक्षक र पहिलो बेन्चमा बस्ने जेहेन्दार छात्रछात्राको जीवनमा मार्कर पेन र सेतोपाटीको एउटा क्रान्ति आयो । सम्झिन्छु, हाम्रा धेरै शिक्षक चकको धूलोले नै बिरामी परे, छिट्टै गइगए । चक हरायो, जो ठीक भयो ।सल्यानमा स्कुल पढाउँदाकै कुरो । प्रश्नपत्र हातैले लेख्नुपर्थ्यो । राम्रा अक्षरमा लेख्दालेख्दै पुछारमा कतै गडबड भयो भने फेरि अर्को पन्नामा सुरुदेखि लेख्नुपर्थ्यो । सल्यानमा पहिलोपल्ट पलिसा कम्प्युटर इन्स्टिच्युट खुल्यो । म त्यहाँ गएर तीन महिना कम्प्युटर सिकें । सिकें के भनूँ, टाइपशाला खोलेर टाइप हानें । जब कागजमा लेखेका मेरा अक्षर कम्प्युटरमा टाइप हुन थाले, कार्बन पेपर राखेर लेख्नु परेन । अहिले मलाई कम्प्युटरमा घोप्टेको घोप्टियै गर्‍यो भन्दा अनायास याद आउँछ— कम्प्युटर त मेरो जुगऔं जिन्दगीको वरदान नै हो नि !फेरि पढाउँदाकै कुरो । एक दिन तीन कक्षाको एउटा चकचके बच्चालाई मैले पिटेछु । पछि त उसले मेरो हातै सीधा हुन्न भन्न थाल्यो । मलाई अब बहुत डर लाग्न थाल्यो । बल्लतल्ल पाको जागिर, अब खोसिने भो, बजार बाहुल्य समुदायबाट फेरि गोदाइ खाइने भो भन्ने त्रासले मलाई रातैभर निद्रा लागेन । उपरान्त, मबाट पिट्ने चलन हरायो, जो ठीक भयो ।साँझ आमाहरूलाई म ‘नयाँ गोरेटो’ पढाउँदै थिएँ । एक दिन मेरो गाउँको गोरेटोमा कर्फ्यु आदेश बनेर संकटकाल देखापर्‍यो । अब हाम्रो कक्षा बिथोलियो । उपाय निस्कियो– दिउँसो १२ बजेतिर पढ्ने । घरको सुसेधन्दाले एकछिन फुर्सद नपाउने आमाहरू दिउँसो एक घण्टा भए पनि आफ्नो नाम लेख्न जम्मा हुन थाल्नुभयो । आमाहरूका लागि कर्फ्यु क्षणिक आराम दिने वरदान जो बन्यो ।म सानोमा भान्साको काम गर्थें । सायद दिदीबहिनी नभएकाले र आमाले महिनावारी बार्ने भएकाले म अल्छी केटोवादी हुनबाट किञ्चित जोगिएँ । कसौडीमा भात पकाइरहेको मैले एक दिन प्रेसर कुकरमा भात पकाउन थालें । (भलै बिर्को छिराउने र निकाल्ने कला सिक्न धेरै दिन लाग्यो । यति ठूलो बिर्को कसरी बिटै नछोई लुसुक्क छिर्छ, मलाई अचम्म लाग्छ ।) करण मामाले दिनुभएको कुकरले एक दिन एक सिट्ठी के दियो, त्यल्ले मलाई औधी खुसी दियो । भान्साबाट कसौडी हरायो, कुकर करायो, जो ठीक भो ।हाम्रो घरअगाडि बिजुलीको पोल थियो । वरपर सबका घरमा गुलुप बल्दा, टीभी आइसक्दा, तिहारमा छिमेकी घरहरू झिलिमिली हुँदा हामी तीन दाजुभाइ भने मट्टीतेलको ध्वाँसोमा पढ्थ्यौं । लालटिनको चिम पुछ्ने, धुने र बाल्ने नै हाम्रो नियमितको सन्ध्याकर्म हुने गर्थ्यो अनि कालो खकार थुक्ने नियमितको प्रातःकर्म ।एक वर्ष मेरो राजेन्द्र स्यानबुवा काठमाडौंबाट घर गएका बेला ‘यो त भएन केटा हो’ भनेर पैसा दिएर बिजुलीका केही सामान किन्न लगाउनुभयो । आफ्नो घरबाट रातो–कालो तार जोडिदिएर हाम्रो घरमा चिम बालिदिनुभयो । चिम बलेको त्यो रात (खासमा रात किन भनौं दिनजस्तै थियो रात) म कहिल्यै बिर्सन्नँ । रातो–कालो तारबाटै आएको बिजुलीले घरमा तीनवटा गुलुप बालेरै हाम्रा धेरै वर्ष बिते । यसरी गाउँ बिजुलीले झिलिमिली भएको वर्षौंपछि हाम्रो घरबाट टुकी, पानस र लालटिन एकदिन बुइँगलमा थन्किए ।तिहारमा गाउँले ‘डेग’वाला भैली निकाल्यो, पहिलोपल्ट । म उत्साही भएर जेईको घरमा त्यो भैली हेर्न पुगें । त्यहाँबाट हाम्रो घरको पालो आउँथ्यो । उनीहरूले भने, ‘विराज (मेरो दाइ) का घर नजाम्, त्याँ बत्ती छैन ।’अनि उनीहरू मेरै घरको पेटीपेटी हिँडेर सीधै बराल दाइको घरमा नाच्न गए । पछि घरमा लालटिन हराएको दिन म उनीहरू ननाचेको त्यो घटना सम्झेर मनमनै नाचेको थिएँ— अब हाम्रो घरमा पनि डेकवालाहरूको डेग त चल्ला नि ।म सम्झिन्छु । होली बडो उच्छृङ्खल पर्व । केटीहरूका लागि कोतपर्व, भण्डारखालपर्व । केटाहरूको दाउ नै स्तन समाइदिने हुन्थ्यो । मलाई लाग्छ, केटीहरूले पहिलो हिंसा भोगेको सायद होलीमै होला । ती हिंस्रक होलीबाज अब हराए, जो ठीक भो ।स्कुलमा शौचालय थिएन । महिला शौचालय र पानीको व्यवस्थाको त के कुरा ? च्यातिएका थोत्रामोत्रा धोतीका टालो कट्टुभित्र कोचेर दिनभर स्कुलमा बस्नु, काममा जोतिनु कष्टकर र जोखिमपूर्ण थियो । अझ घरमा पनि त्यही टालो सुकाउन घाम हैन, छाया खोज्नुपर्ने । अब त स्कुलहरूमा निःशुल्क प्याड पाइन्छ, कति राम्रो ।पहिलोचोटि महिनावारी हुँदा घर र घरका लोग्नेमान्छे नदेखिने गरी हप्ता दिन एक्लै अँध्यारोमा लुकाउने कुहे रीत जो थियो, सो हरायो । ठीक भो ।‘ए केटा जा, यो चुरोट सल्काएर ले ।’‘यो चिलिम भर् ।’‘आगो लेर आ,’ यस्तो भनेर आफ्ना नाबालक छोरछोरीलाई आदेश दिने श्री ५/श्री ३ पिताहरू सायद अब बदलिए कि ? चिम्टाले फिलिंगो च्यापेर बाका लागि पहिला आफ्नो दूधेओठमा चुरोट च्यापेर धूमपान सुरु गर्ने ब्रोहरू सायद अब लोप हुनुपर्ने हो ।आमाहरू अबेर सुत्ने, सबेर उठ्ने । चुलोभाँडो । ढिकी–जाँतो । मेलापात । पानीपँधेरो । भाले नबास्दै उठेर किशोरी उमेरकै पोथी (चाहे गर्भवती, चाहे सुत्केरी, चाहे बिरामी) हरूले घोप्टिएर ढोका, बैठक, घर हातैले लिप्नुपर्ने । कुइरीमण्डल भान्सामा ढुंग्रोले आगो फुफु गर्दै पकाइरहनुपर्ने । अझ १५/२० जनासम्मको परिवारलाई, पहाडमा त रोटी । अनि आफूले खान पाउनु त सबैले खाइसकेपछि, बाँकी रहे मात्र । मनु ब्राजाकीको कथा ‘अन्नपूर्णाको भोज’झैं ।भान्साको सबैभन्दा घिनलाग्दो त के भने, खाँदाखाँदै अलिकति जुठोपुरो भात राखिदिने अनि श्रीमतीले त्यही थालमा खानुपर्ने । गिजोलेको भात खुवाउने भालेतन्त्र सुस्तान्त भो । काइदा भो ।गाउँमा चालीस कटेसि कुप्रिएका, चाउरिएका बाआमा धेरै देखिनुहुन्थ्यो । आफैं चालीस पुग्न लाग्दा बल्ल बोध भयो— खानु न पिउनु, कुप्रिएर गर्नुपर्ने काम कति हो कति । थाप्लोमा नाम्लो हालेर घाँसको भारी बोकेर, डोकोमा तीन खेप ग्रागी बोकेर धूवाामण्डलभित्र छिर्दा बल्ल उज्यालो हुन्थ्यो । जति नै चिसो होस्, घरभरिका सारा लुगा एकेक अम्खोरा पानी उभाउँदै बुरानाउलामा एक्लै धुनुपर्ने ।‘आहा ! रातोमाटो र कमेरोले लिपेको घर’ साहित्यकारज्यूहरूको यस्तो पोस्ट देख्यो कि म यादको यात्रामा पुगी त हाल्छु । रातोमाटो लिन मेरी आमा धेरै टाढाको बेतालगाउँ जानुपर्थ्यो । ढिस्कोमा पुरिएर कतिको त्यहाँ ज्यान पनि गयो । आमा मुन्टो बांगो बनाउँदै माटोको गह्रौं भारी लिएर साँझमा घर आउनुहुन्थ्यो । अनि ‘लुगुनछोराउ गोठ’मा सासै नफेरी सेवामा जोतिनुहुन्थ्यो । अबका नानीहरूमा ती नारीहरूमा जस्तो क्षयरोग, बाथ, आङ खस्ने, दम एकदम हराउला त ?‘दाउरामा पकाएको कति मीठो’ यस्तो पढ्छु । उहिलेका महाराज जनताको छानाबाट धूवाँ निस्किएपछि मात्र आफू खान्थे रे । अबका महाराजचैं रैतीहरूको घरबाट सायद विषाक्त धूवाँ कुर्नु हुन्न, किनकि घरघरमा ग्यासपाइप पठाइसक्नुभो ।बिहान आठ बजे खाएको आटो र भातको भरमा दिनभरि केही नखाई एक्कैचोटि पाँच बजे घर आएर भेटे बासीभात, नभए एक्कचोटि साँझ रोटी खाइन्थ्यो । अब त स्कुलहरूमा दिवाभोज कति कति !माइतीमा दाजुभाइको कट्टु धोइदेऊ, तन्ना मिलाइदेऊ, कोठा बढारिदेऊ, अर्नी बनाइदेऊ भनेर छोरीलाई काम लगाउने, छोरा चाहिँलाई स्कुल पठाउने । अनि सानैमा बिहे गरिदिएर त्यही छोरी श्रीमान्को घरका हरएकको सेवक । घरकाले पनि आफ्नी सुकुमार छोरी उता सेविका नै बनेकी छे, आफू पनि दुःखै पाएकी थिएँ भनेर यता आफ्नी किशोरी बुहारीलाई बीस घण्टा रोजगारी दिइरहने । ओ भावुक कविज्यू ! यस्तो नोस्टाल्जिया यहाँ कसलाई छ यार प्यारो, कसलाई छ पीडादायी ?यशोदाज्यू, हजुरको गीत त मेरी आमा शारदाहरू यसरी पो गाउँछन् त— के माग्छौ भनी कसैले सोधे, म माग्थिनँ बालपन !बाउबाजे पुस्ताले दुईतीनवटै बिहे गर्ने । माइली–कान्छी श्रीमती त अझ आफ्ना छोराछोरीभन्दा पनि कान्छी । मेरी माइली हजुरसानिमा नौ वर्षमै विधवा । अनि जीवनभर सेतो धरती । चाडपर्वमा अशुभ हुन्छ भनेर देखापर्नै नदिने । यो श्वेतस्मृति कहाँ छ यार रंगीन ?जस्तोसुकै यातना सहेर पनि आमा–दिदीहरू श्रीमान्सँगै बसेको देखियो । अब दिदीबहिनी–छोरी पुस्तामा डिभोर्स गर्ने हिम्मत छ । छोरीहरूले पढे, सीप सिके, आत्मनिर्भर भए तर पुरुष आफ्ना बाउबाजेको चेतनामा बसिरह्यो, सच्चिएन । ‘अदालतमा सबैभन्दा बढी मुद्दा डिभोर्स’ भनेर रिपोर्टिङ । सहनशीला सुशीला खोज्नेले स्वअस्तित्वको चेत कहिले देख्ने ?गाउँमा खाली गोडा हिँड्नेहरू धेरै नै देख्थें । छिमेकी भरार्नी भाउजूका खुट्टामा बल्ल चप्पल देखें यसपालि । सारंगी बजाउँदै घरमा आउने, कल लिएर दसैंमा लुगा सिलाइदिन आउने (यहाँ उहाँहरूको नाम बडा अपमानजनक, ऐकारान्त भएकाले लेख्न सकिएन) ! दाइहरूले सहने अपमान र छुवाछूत धेरै नै चर्को । मेरो स्कुले सहपाठी सन्तोष विश्वकर्मा एसएलसी दिँदा बल्ल पहिलोचोटि मोहन सरको घरभित्र छिरेर पानी पिएको रहेछ । जातको जरो अझै जब्बर छ, जुन सर्वथा बेठीक छ ।प्रकाशित, अप्रकाशित किताबहरू पढिन्छ । घरीघरी अचम्म पनि लाग्छ । गाउँ, गाउँ जस्तो भएन । समाज उच्छृंखल भयो । अधिकार बढी भो । स्वतन्त्रता बढी भो । यस्तो भन्छन्, लेख्छन् ।‘हिमालचुली मुन्तिरको पँधेरो’ हेर्न त गजबै रमाइलो नि । तर, त्यहाँबाट ‘छिनेको त्यो कटीमा जलको घडा टाँसेर’ घण्टौं हिँड्ने आमा–दिदीबहिनीको कम्मरदुखाइ नि ? पहाडमा पानीकै दुःखको पीडागीत गाइन्छ, सुन्ने को ?‘पराले झुपडीवालालाई पवित्र हावा शान्तिको मन्दिर’ भनेर कतिन्जेल भावुक बनिरहने ? सर्जकको दरबार पराले त थिएन । गाउँको सौन्दर्य जोगाउन व्यक्तिका घरलाई खरपरालको छानो, कच्ची ढुंगामाटोको भित्तोमा किन राखिरहने ? सरकारीहरूले आफ्ना घर–अफिसलाई पराले झुपडी बनाएर पर्यटक बोलाए भैगो त ।एकदम मन परेको नेपाली सिनेमा ‘ऐना झ्यालको पुतली’ । हेरेपछि मलाई बल्ल बोध भयो । म स्कुल जाँदा एक घण्टा हिँड्नुलाई ठूलो दुःख सम्झिरहेको रहेछु । मार्के, बरला, कजेरी, कौछे, लेखडांग्रीबाट दैनिक चार–पाँच घण्टा बाटोमा बिताउनेको समस्या बुझेको रैनछु । स्कुल पढ्नैलाई सदरमुकाममा डेरा बसेका साथीहरूलाई महसुस गरेको रैनछु । अब कम्तीमा (डोजरे) बाटो त खुल्यो, (निम्छरा) स्कुल त खुले, (जोखिमपूर्ण) अटो त चल्छन् । (धूवाँदार) बाइक त चल्छन् ।त्यो बेला बाटै बन्द भएर अलमल, अहिले बाटो धेरै भएर कुन बाटो हिँडूँ भन्ने अलमल । चौबाटोको भाष्यले बाटै नहुनेको कथाव्यथा छोपिदिन त भएन नि !‘खै, काँ के हरायो ? तेरो हरायो भन्दैमा हाम्रो... ?’ मेरो यो ‘हरायो हरायो’ सुनिसकेपछि यहाँहरू कतिपयले पक्कै यसो भन्नुभयो होला । कुरो सही पनि हो । तर, ‘कहाँ हरायो’ लाई ‘यहाँ मेरोमा यसरी हरायो’ भन्दैभन्दै हराउनैतिर बल गरौं न ल । हस् त, अब मेरो शब्द नि हरायो ।"
आगोको बीउ माग्ने त्यो युग,"काठमाडौँ — डेढ दशकदेखि म भक्तपुर, दमकल कार्यालयनजिकै बसोबास गर्दै आएकाले आगलागीको बिगबिगी हुने याममा वारुणयन्त्रको भयप्रद ध्वनिले मलाई बिथोलिरहन्छ । जनधनको क्षतिदेखि वायु प्रदूषण र बढ्दो वैश्विक तापमानको चिन्ताजनक आकलनसँग जोडेर आगलागीलाई हेरेपछि म मानिसहरूको लापरबाहीसँग झनै मुर्मुरिन थाल्छु ।विद्युत् र ग्यासको प्रयोगसँगै यस्ता घटना बढ्दै गएको विश्लेषणबीच अपवादबाहेक आगलागीलाई मानवसिर्जित विपद् मानिन्छ । हेलचक्य्राइँ र असावधानीवश हुने दुर्घटना त दुर्घटना नै भइगयो । तर आगोलाई जानी–जानी दुरुपयोग गरिएका घटनाहरू विश्वभरि नै आलोच्य छन् । राजावादी आन्दोलनको आगजनीमा एक पत्रकार जलेर खरानी भएको घटनाले छाडेका धूवाँले नेपालीजनको मन र मस्तिष्क अझै मडारिएकै हुनुपर्छ । व्यावसायिक हैरानी र राज्यप्रतिको आक्रोशले ‘विकल्पहीन’ भएर संसद् भवनअगाडि नै आत्मदाह गरिएको दृश्य पनि पुरानो होइन । पुस्तकप्रेमीको नाताले ठमेलको पुस्तक पसल ‘पिल्ग्रिम्स’ जल्दा आहत भएको थिएँ । अझ पुरानो प्रकरण सम्झन्छु, दुई दशकअघि नेपालका विश्वविद्यालयहरूमा विद्यार्थीले आगो झोसेर ‘आन्दोलन’ गर्ने उदेकलाग्दो परिपाटी थियो । त्यतिबेला म पनि विश्वविद्यालयमै पढ्ने भएकाले समकक्षीहरूको त्यस्तो हर्कतप्रति दुःखी थिएँ । विश्वविद्यालयहरूमा भएका आगजनीबारे त्यसबेला लेखकहरूले निकै जोडतोडले बहस गरेको सम्झन्छु ।आदिमकालदेखि नै मानिसलाई सेवा गर्दै आएको आगोकै सहाराले पृथ्वीमा अन्य प्राणीमाथि मान्छेले आफ्नो वर्चस्व कायम गरेको बिर्सेर इतिहासमा पटक–पटक हामीले आगोमाथि खेलबाड गर्दै आएका छौं । आगोलाई चलाउन नजान्दा यस्ता ठूल्ठूला दुर्घटनाहरू भएका छन् । जब–जब आगो प्रयोग गरेर विध्वंस गर्ने मानिसहरू सम्झिन्थें, त्यति बेला मेरो मानसको चिसो तर धुम्रिँदो ओडारमा एक बालकलाई देखिरहेको हुन्थें ।आगो जोहो गरेर घरको साँझलाई रापिलो र उज्यालो पार्न चाहने त्यो बालक अरू कोही नभएर म आफैं थिएँ । त्यो पुरानो श्यामश्वेत समयसँगै आगो माग्ने चलन हराएको सम्झँदा आफैंलाई एकादेशीय किंवदन्तीजस्तै लाग्छ । सहरमा आगो दुरुपयोग गरिएका भयावह दृश्यहरू देख्दा आगोको जगेर्नाहेतु हामीले गाउँले जीवनमा गरेका अभ्यासहरू सम्झिन्छु ।म हुर्केको गाउँको नाउँ ठूलोगाउँ थियो । हुन त गाउँको नाउँ आज पनि उही नै छ । तर गाउँको स्वभाव परिवर्तन भएको छ । त्यो बेला गाउँका मानिसहरू एकै परिवारका सदस्यजस्तै थिए । जसरी परिवारका सदस्यबीच माया र आत्मीयतादेखि नोकझोंक, घुर्कीफुर्की, फुर्तीफार्ती र वैमनस्य हुन्छन्, त्यसरी नै मेरो गाउँमा छरछिमेकबीच साथ, सहयोग र अलिअलि मपाईंत्व पनि थियो । बालक कालका यादका पातोहरू पल्टाउँदै जाने हो भने साँझ–साँझ छिमेकमा आगो माग्न जाने म आफैंप्रति अहिले अग्घोर माया लागेर आउँछ ।प्रायः कामको सिलसिलामा बा घरबाहिरै रहने हुनाले घाँसदाउरा, बारी, गोठ, गाईबस्तु आदि–इत्यादि गर्दागर्दै आमा र दिदीलाई झमक्कै साँझले अँचेटिसकेको हुन्थ्यो । मलाई घरको राखनधरनबारे उति चासोमेसो हुँदैनथ्यो । बहिनी त सानै थिई । झमक्क साँझ, आँगनको डिलमा भारी बिसाउनेबित्तिकै आमा कराउनुहुन्थ्यो– ‘अहिलेसम्म अगेनामा आगो फुकेको छैन ?’ त्यसपछि म मरेतुल्य हुन्थें । अब कसको घरमा चाहिँ आगो लिन जाऊँ ?उबेला आगो बाल्नु हाम्रा लागि सानो सास्तीको कुरा थिएन । आगोका लागि दरिलो दाउरा नै चाहिन्थ्यो । गरिबीको लहरमा लहरै उभिएका घरहरूको सम्पन्नता जाँच्ने कसीमध्ये एक थियो, दाउरा । गुराँस, बाँज, खस्रु, फलाँट आदिका दाउरामा आगो लामो समय टिक्ने पुष्टि स्थानीय अभ्यासले गरेकै थियो । तर, यी रूखहरू माथि लेकमै लिन जानुपर्थ्यो । त्यसका लागि घरमा काम गर्ने ‘जना’ चाहिन्थ्यो । पाखुरीमा बल पुगेका ‘जना’ भएको घरको आँगनमा मिलेका दाउराका खलियो देख्न पाइन्थ्यो भने अरूको घरमा चाहिँ पाखाबारीतिरकै झिक्राझिक्रीले चुलो बाल्नुपर्ने हुन्थ्यो । टिकाउ दाउराको मुढा भएको घरमा अर्को साँझका लागि पनि खरानीमुनि आगाको बीउ जोगिएको हुन सक्थ्यो । नत्र उडिजाने खरानीको थुप्रो मात्रै हुन्थ्यो, अगेनामा । त्यो बेला आगो जोगाउनु साँच्चै मुस्किल कुरा थियो, किनकि सबैसँग सलाई राख्ने आर्थिक क्षमता हुँदैनथ्यो । र, एक काँटी सलाईको एकै झ्वार्रमा दाउरा सल्किन मुस्किल पर्थ्यो । त्यसका लागि कि मट्टीतेल चाहिन्थ्यो कि त मकैका खोस्टा । मट्टीतेल पाइने बजार जान–आउन नै चार घण्टा लाग्थ्यो । खेतबारीमा तमाखु खानेका लागि पनि कसैको पोल्टामा सलाई हुन्थेन, लाइटरको कल्पना त परैको कुरा थियो । बारीको ढुंगामा थाङ्ने पुल्ठो या सुकेको गोबर–गुइँठा धुवाँइरहेको देखेपछि बुझ्न सकिन्थ्यो कि धूमपानका अम्मली त्यहाँ काम गर्दै छन् । हावाहुरी चल्ने याममा गोठ, बारी या घरमै पनि आगो जोगाउनु झनै हम्मे पर्थ्यो । एकातिर आगो अन्त सल्केला भन्ने डर, अर्कोतिर भएकै आगो पनि निभाइदेला भन्ने पीर ।जब आमाले वल्लो–पल्लो घरमा आगो माग्न जान अह्राउनुहुन्थ्यो, तब म सकेसम्म बहिनीलाई जिम्मेवारी हस्तान्तरण गर्न चाहन्थें । तर, हरेक दिन बहिनी साथमै नहुन सक्थी । कहिलेकाहीँ त लाग्थ्यो, आगो माग्न जाने बेला माथि आँगनतिर टहलिन जाऊँ । फेरि कहिलेकाहीँ लाग्थ्यो, बेलैमा चुलोमा आगो बालेर आमालाई खुसी तुल्याऊँ । आगो ल्याउनका लागि दिउरे हुन्थ्यो । लाग्थ्यो, दिउरेको अर्थ ‘देऊ रे’ हो अर्थात् आगो देऊ रे हो । यो भाँडो बोकेर छिमेकीको दैलो टेक्दा मेरो पाइला र अनुहार यति भारी हुन्थ्यो कि मानौं, म ‘श्रापित’ याचक हुँ । दिउरे नभेटिँदा पुरानो कुच्चिएको थाल प्रयोग गरिन्थ्यो । तर, थाल चाँडै तात्तिएर घरसम्म आगो ल्याउँदा हात फेर्दै कान समात्दै गर्नुको हैरानी हुन्थ्यो । आगो माग्न जाँदा अनुहार नबिगार्नेको घर रोज्नु पहिलो काम हुन्थ्यो । सबै छिमेकीले सधैं मुख बिगार्ने या झर्को मान्ने भन्ने हुँदैनथ्यो । उनीहरूको ‘मुड’ अनुसार व्यवहार हुन्थ्यो । सायद बच्चा भनेर पनि अलि बेवास्तापूर्वक व्यवहार गरिन्थ्यो कि ? उनीहरू कहिले हाँसीहाँसी झर्झराउँदो कोइला भरिभराउ गरी दिन्थे, कहिले निभ्न लागेको आगो गाह्रो मानेर दिन्थे । निभ्न लागेको आगो कहिले त आफ्नो अगेना नपुग्दै निभिजान्थ्यो । तैपनि, सल्किन्छ कि भनेर मिहिनेत गरिन्थ्यो । सल्केन भने दोहोर्‍याएर त्यही घरमा जान अप्ठेरो हुन्थ्यो अनि अर्को घरमा आगो माग्न गइन्थ्यो । अझ अप्ठेरो कहाँ थपिन्थ्यो भने दोस्रो पटक आगो बोकेर फर्कंदै गर्दा पहिलो पटकवाला घरले देखिहाल्यो भने के भन्ने ? आगो सल्काउने ढंगसमेत नभएको मनुवामा आफ्नो नाम दर्ज भयो भन्ने भयले संकोच लाग्थ्यो । हुन त, खासमा उनीहरूले पनि अरूकै घरबाट चाँडै आगो मागेर ल्याएका हुन्थे ।एक घरबाट अर्को घर अनि अर्को घरबाट अर्को घर हुँदै टोलभरि–गाउँभरि आदानप्रदान भएको हुन्थ्यो, आगो । यसका तीन कारण मुख्य थिए : एक– घरमा सलाई र मट्टीतेल नहुनु, दुई– बचेखुचेका सलाईका काँटी बचाएरै राख्नु, तीन– सरजाम जुटाएर घाँटी र कन्चटको नसा फुल्ने गरी आगो फुक्दै रिंगटा चलाउनुभन्दा छिमेकबाट भर्भराउँदो आगोका कोइला ल्याएर चुलो बाल्दा समय र श्रम दुवै बच्नु ।हुन त, आगो माग्ने चलनले छरछिमेकलाई आपस्तमा जोडेकै थियो । सरसहयोग पनि चलेकै थियो । छिमेकमा के पाक्दै छ भन्ने थाहा हुने मात्रै होइन, मीठो–मसिनो तिउन–तरकारी पनि आउजाउ हुन्थ्यो कहिलेकाहीँ । अचेल सम्झिँदा लाग्छ, त्यस बेला जसको घरमा आगोको बीउ जोगिइरहेको हुन्थ्यो, त्यस घरले अघोषित र मनोवैज्ञानिक रूपमा छिमेकीलाई कज्याएकै हुन्थ्यो । आगोको नियमित स्रोतप्रति लयालु बोलीवचन हुनु व्यावहारिकै थियो सायद । लाग्थ्यो— हाम्रो छिमेकलाई आपस्तमा जोड्ने मुख्य वस्तु नै आगो हो । आगो जोगाउन सक्नु भनेको घरमा एक नम्बरी दाउरा हुनु, बलवान सदस्यको बाहुल्य हुनु, दैनिक तीन–चार छाक पाक्नु, दैनिकी व्यवस्थित हुनु, खेतीपाती र बस्तुभाउ मनग्गे हुनु थियो अर्थात् घर सम्पन्न हुनु थियो ।जब छिमेकबाट अगेनामा आगो आइपुग्थ्यो, तब घरमा बिस्तारै रातो उज्यालोले आफ्नो आयतन बढाउँदै लान्थ्यो । अनि, चुलो छेउको मूल खाँबोनेर दियालो बल्थ्यो ।त्यसपछि बल्ल घरभित्र सदस्यहरूबीच लयमा कुराकानी सुरु हुन्थ्यो । नत्र, अँध्यारोसँग डराएको हो कि परस्परमा रिसाएको हो, पत्तै हुन्थेन ।आगो फुक्दा गतिलो नबलेर धूवाँको मुस्लोले आफूलाई छोप्यो भने ‘दोबाटो मुताहा’ को बिल्ला भेटिन्थ्यो । बाटोघाटो र खोलानदी सफा राख्ने आदिवासी ज्ञान प्रणालीले बाटोमा टट्टी गर्नेलाई धूवाँले लखेट्छ भन्ने विश्वास पद्धति विकास गरेको हुनुपर्छ । आगो बाल्नका लागि सीप र ढंगबाहेक दाउरा छान्ने ज्ञान पनि चाहिन्थ्यो । स्थानीय लवजमा ‘भयाङ्लो’ भनिने रूखको हाँगा बल्दो अगेनामा पर्‍यो भने भरुवा बन्दुकबाट बारुद पड्केजस्तो लगातार आगोका झिल्का तीनतिर उछिट्टिन्थ्यो । अघिसम्म आगो जोगाउन मुस्किल परेको हामीलाई अब आगोबाटै जोगिन हम्मे पर्थ्यो । कुनै दाउरा यति कडा कि त्यसको आगो निभाउनै गाह्रो हुन्थ्यो । एक पटक यस्तै कडा कोइला बाको तमाखु–चिलिमबाट मेरो खुट्टामा झरेछ । त्यो झरिलो कोइलाको खत अहिले पनि मेरो दाहिने खुट्टामा अभिलिखित छ । साह्रै सानो भएकाले मेरो स्मृतिमा त्यो पोलाइको कुनै हेक्का छैन– त्यस घटना घरमा घटित भएको थियो कि गोठमा । गाउँको सिरानमा हाम्रो गोठ थियो । दूध, मोहीको आकर्षणले म पनि बेला–बेलामा गोठमा बाआमाहरूसँगै बस्थें । ढोका नभएको त्यस गोठलाई रातमा न्यानो, उज्यालो र सुरक्षा दिने एउटै चीज थियो, अगेनामा बलिरहेको रापिलो मुढा । हामीलाई आगो भएपछि लाग्थ्यो कि हाम्रो गोठमा भरपर्दो पाले छ । गोठमा आउने मानिसहरू आगो यसरी माग्थे कि मानौं– आगो धन हो । अनि, आगोको आदानप्रदान र तमाखुको गहिरो सर्कोसँगै आत्मीय गफगाफ लम्बिन्थ्यो ।प्रमिथसले स्वर्गबाट आगो चोरेको ग्रिसेली मिथक मेरो गाउँसम्म पुगेकै थिएन । आगो माग्ने समुदायले चोर्नेबारे कल्पना गर्ने कुरै भएन । अर्को खास कुरा– गुरुङ समुदायमा मात्रै होइन, आदिवासी समुदायमा चुला अर्थात् अगेनाको ठूलो सांस्कृतिक महत्त्व हुन्छ । कुलवंश, भाइबन्धु र समाजलाई एकीकृत गर्ने सांस्कृतिक केन्द्र हो, चुलो । अंशबन्डा गर्नुलाई चुलो छुट्टिएको भनिन्थ्यो । यही ‘पवित्र’ केन्द्रबाट राँको सल्काएर रोधी बस्न जान्थ्यौं । त्यहाँ सुख–दुःखको कुरा परस्परमा साझा हुन्थ्यो । ज्ञानदेखि योजनासम्म त्यतै बुनिन्थ्यो ।नाचगान हुन्थ्यो । मायाप्रेम पनि हुन्थ्यो । कहिलेकाहीँ बिहान गाउँमा हल्ला चल्थ्यो कि हिजो राति फलानो–फलानो त दियालो बालेर भागेछन् । केही दिनपछि त्यो जोडी दियालो बालेरै फर्कन्थ्यो र रीतपूर्वक बिहे हुन्थ्यो । त्यही अगेनामा सल्काएको राँको बालेर म बाको पछि लागेर अँधेरी खोलामा पाहा सिकार गर्न जान्थें । सम्भवतः रातको समयमा बालाई पनि साथी चाहिएको थियो । सीपको हस्तान्तरण होस् भन्ने मनसुवा पनि थियो होला, बाको ।पछिपछि अगेनाबाट सल्किने उज्यालोका विकल्पमा केही प्रविधि गाउँमा भित्रिन थाले । पाहा खोज्न बिस्तारै टर्चलाइट प्रयोग हुन थाल्यो । तर, राति खोलाखोल्सीतिर हिँड्दा ‘भूतप्रेत’ नआओस् भनेर सानो अगुल्टो या दियालो बालेरै हिँडिन्थ्यो । छेवर, बिहे, मराउपराउजस्ता ‘कार्जे’ मा बिस्तारै लालटिन बल्न थाल्यो । ‘पेट्रोलमेस’ को उज्यालोमा बारीको पाटामा बसेर भतेर खाँदाको रमाइलो वर्णनातीत छ । तर, मानिसहरू हिउँदको रातमा बारीको कुनामा भर्भराउँदा आगोका कोइला फुलाएर ढसमस्स बसेको अगेना वरपर गफ गर्न पाउँदा नै आफ्नो पुरानो लयदार न्यानो फर्केको महसुस गर्थे । अगुल्टो हल्लाएरै रातमा आउजाउ गर्थे ।गाउँमा टुकी बिस्तारै–बिस्तारै बढ्यो । सलाई र मट्टीतेलको जोहो गर्ने क्रम बढेसँगै छिमेकमा आगो माग्ने क्रम पनि घट्दै गयो । जब घरहरू आगोमा आत्मनिर्भर हुँदै गए, मजस्तो अग्नियाचकलाई राहत महसुस हुँदै गयो । र, बिस्तारै त्यो सानो याचक टुकी बालेर मध्यरातसम्म बार्दलीमा पढिरहने समय पनि आयो । झन्डै तीन दशकअघि समयको लट्ठामा झुन्डिएर बिजुलीबत्ती गाउँमा आएपछि त्यो आगो–याचक झलमल्ल उज्यालोमा साहित्य पढ्ने र संगीत सुन्ने लतमा फस्यो । तारमा अदृश्य रूपमा बगिरहेको करेन्टले आफ्नै पुस्ताका दुई साथीलाई निलेको कहालीलाग्दो घटनापछि त्यस याचकलाई आगो माग्ने युग नै बेस हो कि पनि नलागेको होइन । तर, भावुकतालाई मुठीमै बन्द गरेर भन्नुपर्दा– भर्खरै देखापरेको बिजुलीको स्वभाव नजान्दाका दर्दनाक दुर्घटना थिए, ती ।मोबाइलको स्क्रिनमा एक्लै–एक्लै मग्न हुने यस समयमा आगो माग्न जाने र बलिरहेको अगेना वरपर मानिसहरू अन्तरक्रिया गर्ने, सरसल्लाह गर्ने र एक किसिमको सभा बस्ने त्यस जमानाको कुरा गर्नु आफैंलाई ‘आदिम’ देखाउनु पनि हो । हराएर गएका कुरा र कथा कति छन् कति, त्यस जमानाका । तर, अहिले योभन्दा धेरै आदिम नदेखिऊँ कि !"
हराउँदै रातको विवाह,"काठमाडौँ — ‘भात मिठो भतेरकै!’ खानाको स्वादबारे कुरा हुँदा गाउँघरमा आम मानिसको मुखबाट फ्याट्टै निस्किने भनाइ हो यो । यसपटक एक दशकपछि मलाई पनि भतेरमा जाने मौका मिल्यो । केही टाढाको आफन्तको बिहेमा निम्तो थियो ।‘ओ हो आज त बारीको पाटामा दाउरा विच्छ्याउँदै सैयौंको समूहमा हातको कुहिनासम्म रस चुहिनेगरी खसीको मासुको झोल, बाक्लो दाल र मार्सी चामलको भात!’ एसएलसीपछि गाउँघरमा हुने कुनै पनि भोज भतेरमा सहभागी हुने मौका मिलेन । त्यसैले पनि बालपनको स्वाद फेरि लिन उत्सुक थिएँ । तर त्यहाँ पुगेपछिको माहोलले मनै खिन्न बनायो ।रंगीचंगी त्रिपालभित्र शहरका होटलजस्तो क्याटरिङ, पुलाउको व्यवस्था रहेछ । गाउँको बिहे भोज होइन, शहरको तारे होटलको पार्टीमा सहभागी भएको महशुस भयो । न पञ्चेबाजा, न बाहुन भान्से, न गाउँका युवाहरु पाहुनाहरुलाई भोज खुवाउन तयारी अवस्थामा केही थिएन । कात्तिकको ठिहिर्याउने त्यो चिसोमा नजिकै राखिएको साउन्ड सिस्टममा बजिरहेको ‘हाय गर्मी’ वाला गीतमा झुम्मिरहेका थिए जन्तीहरु । प्लेटमा अलिकति पुलाउ र मासुका केही चोक्टाहरु राखेर कुनातिरको कुर्सीमा बसेँ ।घर फर्किँदै गर्दा तल्लो घरका दाईसँग बिहेबारे कुराकानी भयो । ‘साँझपख जन्ती आउने, जन्तीलाई सालीहरुले पानी खन्याएर स्वागत गर्ने, गोठमा जग्य बनाएर रातभर दुवै तर्फका भलाद्मीहरुको उपस्थितिमा बिहे गर्ने, बाहिर खाली पाखामा अगेठा (दाउराको धुम पारेर बालिएको आगो) वरिपरी माइती पक्ष र जन्ती पक्षले देउडा खेल्ने र भोलिपल्ट दिउँसो बारीको पाटामा दाउरा बिच्छ्याएर गोलबद्ध बस्दै भोज खाने यी दिन त अब रहेन्’ मेरो कुरा सुनेपछि दाईले भन्नुभयो, ‘अब त यहाँ पनि शहर छिर्‍यो नि भाई ।’पहिलेपहिले तीन गाउँ पारी कसैको बिहे हुँदासमेत थाह हुन्थ्यो । अहिले यत्ति हो आफन्तबाहेक अन्यको बिहे सामाजिक सञ्जालमा तस्बिर पोस्टिएपछि ‘ए फलानाको पनि बिहे भएछ नि’ थाह हुन्छ । तर सबै क्षेत्रमा माथि उल्लेखित गरिएजस्तो परिवर्तन भने भइसकेको छैन । अहिले पनि बिहेबारे कुरा हुँदा पुराना रोचक कहानीहरु गाउँमा प्रचलित छन् । ‘फलानाको बिहे कस्तो थियो?’ भनेर सोध्ने चलन अझै छ । तर आशय भने परिवर्तन भएको छ, ‘बेहुलीलाई कति गहना दिए, बेहुला कत्तिको हुने खाने रहेछ, दाइजो कति दिए, मासु, रक्सीको व्यवस्था थियो कि थिएन ।’बिहेको रौनकबारे कुरा गर्नुपर्दा कर्णालीमा प्रचलित एक कथा रोचक छ । त्यसबेला माइती पक्ष र बेहुला पक्षबीच सम्बन्ध गाँसिने मात्र होइन, कसको सामथ्र्य कति छ भनेर सामाजिक तहमा प्रतिस्पर्धा हुन्थ्यो । सामूहिक रुपमा कसको बुद्धि कति र व्यवस्थापनको क्षमता कति छ भन्नेबारे प्रतिस्पर्धा नै हुन्थ्यो ।एक जन्तीलाई एक खसी‘केही समयअघि एक जना प्रधानले आफ्नी छोरीको बिहे पक्का गरे । लगन पक्का गरेपछि बेहुलाका बुबा कति जन्ती ल्याउने भनि बेहुलीका बुवासँग सल्लाह गर्न आए । तर बेहुलीका बुवाले केही नबोली एक मुठी मार्से (कर्णालीमा पाइने अन्न) हातमा थमाइदिए । यसको अर्थ त्यो मुठीमा जति दाना मार्से छन् त्यति नै जन्ती ल्याउनु भन्ने हो । अर्को सर्त पनि राखे जन्तीमा सबै युवा नै हुनुपर्ने ।घर फर्किएपछि बेहुलाका बुवालाई आपत् पर्‍यो । एक मुठीमा कम्तिमा पनि दुई तीन हजार दाना हुन्छन् । त्यतिका जन्ती कसरी मिलाउनु! गाउँका बुढापाकासँग सल्लाह गरे । एकजना अनुभवी वृद्धले उपाय सुझाए, ‘जन्ती लिएर जाँदा सगुन लैजाने डोकोमा मलाई पनि लुकाएर लैजानु।’ तीन चार गाउँका सबै युवालाई लिएर बेहुलीको घरमा पुग्यो जन्ती । तर त्यहाँ पुगेपछि माइती पक्षले अर्को सर्त राखे । ‘यति धेरै जन्तीलाई पकाउने भान्से हामीसँग छैनन् । सबै सरसामान मिलाइदिएका छौं । अब पकाएर आफैं खानुहोस्’ भनेर हरेक जन्तीका लागि एक एक खसी, एक एक माना चामल, सोही अनुसारको नुन, तेल, खुर्सानी जिम्मा लगाइदिए ।दाल चामलसम्म त ठीकै हो । तर एकै रातमा एक जनाले सिंगै खसी खाइसक्नु असम्भव भयो । जन्तीहरुमा खैलाबैला भयो । इन्कार गरौं त बेहुलीबिना जन्ती फर्किनुपर्ने, स्वीकारौं, एक जिउले एक खसी एकै रातमा खाइसक्न असम्भव । त्यसैबेला डोकोभित्र लुकाइएका वृद्धसँग सल्लाह लिन गए । एकछिन विचार गरेपछि ती वृद्धले उपाय गर्न सुझाए ।त्यसपछि जन्तीहरुले बेहुली पक्षसँग दाउरा मागे र ठूलो आगो बाले । वृद्धले सुझाएजसरी उनीहरुले सबै खसी एकैपटक नभइ एक एक गर्दै काटे र पोल्न थाले । एक खसी दुई तीन हजार जन्तीका लागि भाग लगाउँदा एक÷एक चौटा पनि परेन । रातभर त्यसरी नै सबै खसी, दाल, चामल र अन्य खानेकुरा बाँडेर खाइसके । भोलिपल्ट त्यो देखेपछि माइती पक्ष लज्जित हुँदै माफी मागेर बेहुलीलाई स–सम्मान बिदाई गरे ।यो कथाले उतिबेलाको बिहेको तडकभडकलाई जनाउँछ । यस्ता रोचक प्रशंगहरु धेरै छन् । बिहे मण्डपमा दुई पक्षका पण्डितबीच शास्त्रार्थ हुने, रत्यौली खेल्ने, देउडामा प्रतिस्पर्धा गर्ने अनेक ! गाउँमा हुने बिहेमा पहिलाको जस्तो गाउँ–गाउँबीच हुने प्रतिष्ठाको प्रतिस्पर्धा त हुँदैन, तर अन्य सामाजिक रितिरिवाज भने कायमै छन् ।मैले उल्लेख गरेको प्रशंगहरुले देशभरको प्रतिनिधित्व भने गर्दैनन् । तर कर्णालीमा अझै पनि केही रिवाजहरु छन् जो देशका अन्य ठाउँबाट हराइसकेका छन् ।राति विवाहदेशका सबै क्षेत्रमा राति विवाहको प्रचलन हराउँदा कर्णालीमा भने अझै पनि राति नै विवाह हुन्छ । यो प्रचलन कहिले र किन भयो भन्ने यकिन नभए पनि यो अभ्यास शहरी क्षेत्रबाहेक कर्णालीका ग्रामीण क्षेत्रमा अझै जिवितै छ । भौगोलिक दूरी, सुरक्षा र व्यवस्थापनको सहजताका लागि राति विवाह गर्ने प्रचलन सुरु भएको हुनसक्ने संस्कृतिविद् रमानन्द आचार्य बताउँछन् ।‘विवाह सम्पन्न भइसकेपछि बेहुली घरमा राख्न हुँदैन, बिहान आएका जन्ती बेलुका फर्किन समस्या हुने, बाटोमा लु्टपाट आदी कारणले पनि राति विवाहको प्रचलन बसाइएको हो’, उनी भन्छन्, ‘रातिको विवाहले दुवै पक्षलाई समय व्यवस्थापन र माइती पक्षले गर्नुपर्ने अन्य व्यवस्थापनका लागि पनि सहज हुन्छ ।’कर्णालीका साविक पाँच जिल्लामा अहिले पनि जन्ती आएको राति नै विवाह हुन्छ । भोलिपल्ट दिउँसो भोज खाएपछि मात्र बेहुली लिएर जन्ती फर्किन्छन् । यस्तै अर्को प्रचलन पनि छ कर्णालीमा सायद देशका अन्य क्षेत्रमा कतै छैन । यहाँ जन्तीलाई गाउँलेले एकछाक अनिवार्य खुवाउने चलन छ । अघिल्लो साँझ बेहुलीकै घरमा जन्तीका लागि खानाको व्यवस्था हुन्छ । भोलिपल्ट भोज दिउँसो हुने भएका कारण बिहानको खाना गाउँलेले जन्तीलाई भाग लगाएर खुवाउँछन् । जन्तीको संख्या हेरेर नजिकका आफन्तले अलिक धेरै र गाउँलेले एक/एक जना लगेर घरमै खाना पकाएर खुवाउँछन् ।मानापाथी उठाउनेछोरीको बिहेमा सन्तान र गाउँलेले आर्थिक सहयोग उठाउने र त्यसको हिसाब राख्ने चलन देशका धेरै ठाउँमा छ । माइती पक्षलाई आर्थिक भार नपरोस् र पछि आफ्नो छोरीको बिहेका लागि पैँचो होस् भन्नका लागि यस्ता प्रचलन चलाइएका छन् । तर जुम्ला लगायत, मुगु, हुम्ला, कालिकोट, डोल्पा र जाजरकोटका केही क्षेत्रमा छोरा होस र या छोरी दुवैको बिहेमा मानापाथी उठाउने चलन छ ।नजिकका सन्तानले गक्षअनुसार उठाउने गरे पनि गाउँलेका लागि निश्चित मात्रा तोकिएको छ पहिल्यै देखि । छोरीको बिहेमा एक पाथी (चार माना), र छोराको बिहेमा एक नाली (आठ माना), सोही अनुसारको दाल, नुन, खुर्सानी र तेलसमेत । यो अनिवार्य हो ।विवाह नितान्त दुई परिवाका दुई जनाबीचको सम्बन्ध भए पनि यी सामाजिक रिति रिवाज र संस्कारले समाजमा एक अर्काप्रतिको आपसी सहयोगको भावनालाई बचाइराख्ने आचार्य बताउँछन् । ‘विवाह दुई परिवारबीचको सम्बन्ध गाँस्ने मात्र होइन, यसले त एक समाज र अर्को समाजलाईसमेत जोड्छन् । यसका लागि हाम्रा केही सामाजिक रितिहरु बचाइराख्न जरुरी छ’ उनी भन्छन् ।यस्तै सामाजिक अभियान्ता माधव चौलाईको बुझाइमा यस्ता परम्परा हराउँदै जानुमा बाह्य प्रभावलाई प्रमुख कारण हो । सूचना प्रविधिको पहुँच, बढ्नो शहरी बसाइँ र सभ्रान्त वर्गले अपनाउने विधिका कारण पनि तल्लो तहसम्म परिवर्तन आएको उनी बताउँछन् । ‘सिनेमादेखि सिरियलसम्म शहरी र विदेशी संस्कृति अपनाउनेलाई नै रोल मोडलका रुपमा प्रस्तुत गरिनुले पनि त्यसको प्रत्यक्ष प्रभाव समाजमा परेको छ, ’ उनी भन्छन्, ‘तर हाम्रा मौलिक रितिहरुको आफ्नै महत्त्व छ । सामाजिक सदभाव देखि आपसी सहयोगको भावना बोकेका हुन्छन् । यी प्रचलनहरु जोगाउन राज्यले नै प्राथमिकता दिनुपर्छ ।’प्राध्याक तथा भाषाविद् माधवप्रसाद पोखरेल मौलिक रितिरिवाज हराउँदै जानुमा शिक्षा प्रणालीलाई दोष दिन्छन् । ‘जसरी औपनिवेषिक कालमा भारतमा त्यहाँको संस्कृति मास्ने उदेश्यले अंग्रेजी शिक्षा लादियो, त्यसकै प्रभाव अहिले नेपालसम्म पनि परेको छ’, उनी भन्छन्, ‘हाम्रो शिक्षा प्रणालीले हामीलाई हाम्रा संस्कृतिप्रति नै हीन भावना जगायो । त्यसकै फलस्वरुप विवाह, ब्रतबन्धमा जुन सामाजिक जिम्मेवारी, आपसी सदभाव देखिन्थ्यो त्यो अहिले केवल कसैलाई देखाउने प्रतिस्पर्धामा सिमित बन्यो ।’केही ठाउँमा अझै यस्ता मौलिक रितिहरु बच्नुको कारण उनी बचाउने उद्देश्य नभई दुर्गमताको बाध्यता उनी बताउँछन् । ‘अहिले पनि ग्रामीण क्षेत्रमा यस्ता परम्परा चलिराखेका छन् । तर ती जोगाउने उद्देश्यले होइन । त्यहाँ जुनदिन विकास निर्माण र अहिलेको आधुनिक भनिएको पश्चिमा शिक्षाको पहुँच विस्तार हुन्छ, विस्तारै त्यहाँबाट पनि लोप हुन्छन् ।’विशेषगरी माओवादी द्वन्द्वका कारण रातिको विवाह हराउँदै गएको उनको बुझाइ छ । ‘त्यतिबेला राति विवाह मात्र होइन, आठ/दश जनाको समूह पनि हिँड्न दिँदैन थे,’ उनी भन्छन्, ‘युद्ध चरम भएका बेला मानिसहरुले आफ्ना कुनै पनि सामाजिक संस्कार खुलेर गर्न पाएनन् ।’ लामो समयसम्म अभ्यास गर्न नपाएपछि त्यस्ता संस्कृतिहरु आफैं विस्तारै कम हुँदै जाने र कालान्तरमा लोप हुने अवस्थामा पुग्ने पोखरेल बताउँछन् ।"
काठमाडौंबाट जे हराए,"काठमाडौँ — समय हराउने वस्तु होइन । तर समय देखाउने पुराना घडीहरू हराइसकेका छन् । खासगरी नाडी घडी । अहिले हामीले लगाउने नाडी घडीमा बेला–बेला ब्याट्री फेरिरहनुपर्छ । पुराना घडीमा त्यस्तो ब्याट्री फेरिरहनु पर्दैनथ्यो । किनभने त्यसमा ब्याट्री नै हुँदैनथ्यो । बरु दिनको एक पटक दम दिनुपर्थ्यो । दम दिने स्वीच घडीमै जोडिएको हुन्थ्यो । एक पटक दम दिएपछि २४ घण्टा मजाले चल्थ्यो । अहिले त्यस्तो दम दिनुपर्ने घडी हराइसकेको छ ।हरेक दिन मध्याह्न १२ बजेको सूचना दिन काठमाडौंको सानो टुँडिखेलमा नेपाली सेनाले तोप पड्काउने चलन थियो । तोपको आवाज काठमाडौंको अधिकांश क्षेत्र र पाटनमा समेत सुनिन्थ्यो । तोपको आवाज आउनेबित्तिकै मान्छे आआफ्नो घडीमा दम दिन थाल्थे । अहिले त्यो तोप पड्काउने चलन पनि हराइसकेको छ । ०७ सालअघि राणाकालमा बेलुकी पनि तोप पड्काइन्थ्यो । तोप पड्केपछि कोही पनि घरबाट बाहिर निस्कन नपाइने नियम त्यति बेला थियो ।काठमाडौं लिच्छविकालदेखि नै व्यवस्थित नगरका रूपमा विकसित भइसकेको ठाउँ हो । त्यसैले यहाँका मानिस स्वाभाविक रूपले अन्य ठाउँकाले भन्दा बढी नै दैनिक प्रयोगका साधन चलाउँथे । बदलिँदो समयसँगै त्यति बेला चलाइने साधनमध्ये कतिपय बदलिएर नयाँ स्वरूपमा आएका छन् भने कतिपय हराएर लोप नै भएका छन् ।कुनै बेला काठमाडौंका बासिन्दा बैगः (किचेन) मा खाना पकाउन चुलो प्रयोग गर्थे । त्यसका लागि दाउरा बालिन्थ्यो । बजारमा सलाई समेत धेरै पछि आएको हो । चुलो बाल्न आगो चाहिन्छ । टोलमा कुनै एक घरमा चुलो बल्यो भने त्यही घरको आगो लगेर अरू घरले पनि चुलो बाल्नुपर्थ्यो । अहिले त्यो चुलो हराइसकेको छ । चुलो हराएपछि पिठ्यूँमा दाउरा बोकेर बेच्न आउने दाउरे दाजुहरू पनि हराए । चुलोपछि मट्टीतेल हालेर खाना पकाउने स्टोभ आयो । ग्यास स्टोभ आएपछि मट्टीतेलको स्टोभ हरायो । अहिले इन्डक्सन र ओभन आएपछि ग्यास स्टोभको प्रयोग पनि कम हुँदै जान थालेको छ ।चुलो र मट्टीतेलवाला स्टोभ हुन्जेल दाल, भात र तरकारी कसौडीमा पकाइन्थ्यो । अहिले किचेनबाट कसौडी हराइसक्यो । धाराबाट पानी थापी बोकेर लान माटा र पित्तलको घः (घडा) प्रयोग हुन्थ्यो । बैगलमा त्यो पानी तामाको फोसी वा माटाको त्यपमा ‘स्टोर’ गरेर राखिन्थ्यो । कौसीमा ट्यांकी राख्न थालेपछि अहिले घः, त्यप र फोसी हराएका छन् । नेवाः महिला घरेलु प्रयोजनका लागि आफ्नै घरमा रक्सी पार्ने गर्थे । अहिले घर–घरमा रक्सी पार्न बन्द भएकाले त्यसका लागि चाहिले माटाको गुलु, सानो फोसी र हासी पनि गायब भइसकेका छन् । तरकारी पकाउन माटाको ‘भाजं’ प्रयोग हुन्थ्यो । ननस्टिक प्यान आएपछि भाजं हराएको छ ।नेवार महिलाहरू उबेलादेखि नै शृंगारमा निपुण थिए । उनीहरू विभिन्न प्रकारका शृंगार सामग्री प्रयोग गर्थे । कपाल कोर्ने काठको काइयो त छँदै थियो, गुजुल्टो परेको कपाल फुकाउन ‘थकुचा’ प्रयोग गरिन्थ्यो जुन हेर्दा सानो ब्रुस जस्तो देखिन्थ्यो । सामान्य कपाल कोर्ने साधनलाई ‘ककिचा’ भनिन्छ, टाउकामा लागेको जुम्रा झार्न प्रयोग गरिने साधनलाई ‘च्वकिचा’ भनिन्छ ।त्यस्तै कपाल घुँघुरिलो पार्न प्रयोग गरिने साधनलाई ‘नतुचा’ भनिन्छ । अनुहार चम्किलो पार्न ‘क्वंचिकं’ दलिन्थ्यो भने आँखा सुन्दर पार्न ‘अजः’ लगाइन्थ्यो, जुन आफ्नै घरमा बनाउने गरिन्छ । अब महिलाको ‘ड्रेसिङ टेबुल’ बाट यी सबै हराइसकेका छन् ।महिलाले गलामा लगाउने तिकमाः हार, तायो–बायो र टाउकामा लगाउने शिरबिन्दु लोकप्रिय थियो । यो अहिले यदाकदा मात्रै प्रयोग भएको देखिन्छ । साडीमा हाकुपटासी भनेपछि नेवार महिलाको पहिचानजस्तै भइसकेको छ । पछिल्लो समय हाकुपटासी बौरिएर आएको देखिए पनि सिनापर्सि, छिनापर्सि आदि नामका अन्य साडी भने हराइसकेका छन् । बिहे नभएका किशोरीहरू तलसम्मै ह्वाङलाङ्ग हुने सुरुवाल लगाउँथे । कुर्तासुरुवाल आएपछि त्यो हरायो । काठमाडौं त चिसो ठाउँ हो । यहाँ तीन–चार तह कपडा राखेर सिलाइएको डम्बरकुमारीको खास्टो न्यानोका लागि खुब प्रयोग हुन्थ्यो । अहिले डम्बरकुमारीको खास्टो मान्छे मर्दा शोकमा परेका आफन्त घाटमा ओढेर जाने ‘घाटे पहिरन’ बन्न गएको छ ।झोछेँ बस्नु हुने मेरो मावलीतिरका हजुरबा खुब तमाखु खानुहुन्थ्यो । हजुरबाका लागि तमाखु तयार गर्नु झ्याउलाग्दो काम हुन्थ्यो । खाना पकाउन चुलो बालिसकेपछि चुलोमै बलेको अँगारलाई चिलं (चिलम) मा भर्नुपर्थ्यो । अँगार भर्नुअघि फलामको चेप्टो पाटामा तमाखु भरेर चिलममा घोप्ट्याएर राखिन्छ । र, त्यसमाथि आगो भरिन्छ । त्यसपछि चिलमलाई लामो हुक्कामाथि राखिन्छ । हुक्काको प्वालमा ‘नोकथि’ घुसाएर क्वार्रक्वार्र आवाज आउने गरी हजुरबा तमाखु खानुहुन्थ्यो । अहिले सजिलो चुरोट आएफछि तमाखु, चिलम, हुक्का, नोकथि जम्मै हराएको छ । चुोको तातोअँगार राखेर चलाउने आइरन पनि त्यतिबेला खुबै चलेको थियो । अहिले त्यो पनि हराएको छ ।घर–घरमा लुगाकपडालगायतका सामान राख्न काठको सन्दुक प्रयोग हुन्थ्यो । छोरीबेटीको विवाह गर्दा दाइजोका रूपमा सन्दुक दिनु अनिवार्य नै हुन्थ्यो । यसमा लुगाकपडा मात्र होइन, महँगा गहना जस्ता सामान पनि सुरक्षितपूर्वक राख्ने गरिन्थ्यो । पछि विभिन्न प्रकारका दराज प्रचलनमा आएपछि सन्दुक हरायो । बिहे भोजको सन्दर्भमा पहिले पहिले केटीतर्फ भोज जाँदा हातमा कुनै न कुनै सामान बोक्ने चलन थियो । कसैले स्टिलको बाटा, कसैले काँसको थाल, कसैले करुवा, कसैले कपडा जस्ता सामग्री लान्थे र भोज खाइसकेपछि दुलहीलाई उपहार दिएर फर्कन्थे । अहिले भोजको कार्डमै ‘जिन्सी सामानको कष्ट नगर्नुहोला’ भनेर लेख्ने चलन आएपछि हातमा थाल बोकेर भोज जाने चलन हराउनु स्वाभाविकै भयो ।भोजमा खुवाइने परम्परागत परिकार पनि हराइसकेका छन् । ५० वर्ष अघिसम्म पनि नेवाः भोजमा सुकुटी मिसाएर बनाइने एकखाले झोल खाद्यान्न गोर्मा, एक प्रकारको घाँस राखेर पकाइने खिचाभ्यातः, तिल राखेर बनाइने झोल खाद्यान्न भुयूम्वःक्वाः, रक्ती राखेर बनाइने झोल खाद्यान्न हिम्वःक्वाः जस्ता परिकार अहिले हराइसकेका छन् । नेवाः भोजमा खाइने मासुकै परिकार कतिपय प्रकार जस्तो कि किमला, तुपाला, तालातुला, मार्स्याला, हुल्ला, कालाखुना ला, खुनाला, दुलापिला, ख्वपूला, सासला, सपू पंला, चःगुलिला, कचुला, चिल्ला, घालापाला (ज्यापु पञ्च, भाबो, ने.सं. ११२१) हराइसकेका छन् ।नेवाः समुदायमा जातअनुसार पेसा विभाजन गरिएको हुन्थ्यो । अहिले त्यो पेसा कतिपय हराइसकेका छन् भने कतिपय जेनतेन धानिइरहेका छन् । नेवाः समाजमा पुं (चित्रकार) जातिको पेसा चित्र लेख्ने हो । नेवाः संस्कार संस्कृतिमा चाहिने विभिन्नखाले चित्र जस्तो– गाईजात्रामा गाईको चित्र, लक्ष्मीपूजामा लक्ष्मीको चित्र, नागपञ्चमीमा नागको चित्र, बिहे, इहि, व्रतबन्ध, जंकोजस्ता संस्कारमा प्रयोग गरिने चित्र पुं (चित्रकार) कै हातले लेखिएको हुनुपर्छ भन्ने मान्यता छ । किनभने पुं (चित्रकार) को हातलाई पवित्र मानिन्छ । प्रिन्टिङ मेसिन आएपछि यो संस्कार यदाकदामा बाहेक हराइसकेको छ । कपडामा विभिन्न प्रकारका बुट्टा छाप्ने काम नेवाः समाजको छिपा (रञ्जितकार) जातिले गर्ने चलन थियो । अहिले यो पूरै हराइसकेको छ । कंसाकारले काँसको काम गर्ने, नापितले कपाललगायत नङ काट्ने काम गर्थे, अहिले यो पेसा पनि हराइसकेको छ ।अहिले नेवाः समाजमा एक वा दुई मात्रै सन्तान जन्माउने चलन बढ्दो छ । धेरैले एक सन्तानमै चित्त बुझाउन थालेका छन् । जसको एक मात्र सन्तान छ, ती एक्लो सन्तानको अर्को सन्तानले काका–काकी, फुपू–फुपाजु जस्ता नाता नचिन्ने भए । त्यसैले भोलि यो नातागोताका शब्द पनि हराउने हुन् कि जस्तो भइसकेको छ । जस्तो कि अहिले पनि ‘डेडी–मम्मी’ का बुबा–आमालाई ‘बा’ र ‘मा’ भन्न थालेका कारण बाज्या/अजा–अजि (हजुरबा, हजुरआमा) जस्ता नाताका शब्द लोप हुने संघारमा पुगिसकेका छन् ।काठमाडौं उपत्यकालाई संस्कृति र सम्पदाको नगर भनिन्छ । अहिले यहाँ प्रचलित कतिपय संस्कृति हराइसकेका छन् । ती संस्कृति एवं जात्राबारे अभिलेखमा उल्लेख भएको त पाइन्छ तर अहिले पनि व्यवहारमा भेट्न सकिँदैन । जस्तो उत्तर मल्लकालका केही अभिलेखमा केही जात्राको नाम उल्लेख गरिएको छ । प्रताप मल्लको अभिलेखमा ‘सप्तपुरी जात्रा’ उल्लेख छ । यो जात्रा अहिले हराइसकेको छ । प्रताप मल्लकै हनुमानढोका विश्वरूपको अभिलेखमा ‘नेगुलियात्रा’ उल्लेख छ । त्यस्तै केही अभिलेखमा ‘सर्द्म यात्रा’ लेखिएको पाइन्छ । एक ठ्यासफूमा ‘ओ यात्रा’ उल्लेख गरिएको छ । यी बाहेक पशुपति यात्रा, बराह यात्रा र हरिशंकरी यात्रा पनि अहिले हराइसकेका छन् (नेपालको धार्मिक इतिहास, जगदीशचन्द्र रेग्मी, २०३०, नेपाल राजकीय प्रज्ञा प्रतिष्ठान) ।काठमाडौंमा इन्द्रजात्रा मनाउने बेला यहाँका विभिन्न टोलमा डबली बनाएर दबू प्याखं (डबलीमा मञ्चन गरिने पूर्णाङ्की नाटक) देखाउने गरिन्थ्यो । ४० वर्ष अघिसम्म पनि त्यस्तो नाटक हेर्न मानिस रातरातभर जाग्राम हुन्थे । अहिले त्यो पूरै हराइसकेको छ । नेपालभाषाका जनकवि दुर्गालाल श्रेष्ठको साहित्यिक यात्रासमेत यही दबू प्याखंबाट सुरु भएको थियो । दबू प्याखं हराउनु काठमाडौंको एक ठूलो सांस्कृतिक उद्योग बन्द हुनुजत्तिकै दुःखदायी विषय हो ।"
क्यासेट प्लेयर र वाकम्यानजस्तै हराउँदै गए सम्बन्धहरू,"काठमाडौँ — बितिगएका दिनका प्लटहरू टक्क अडिएका छन्– मानौं, इतिहास कुनै क्युरियो सामान होस् । मान्छे जिन्दगीका गुजुल्टाहरू र उसले टेकेको पैतालाका डोबहरूको नोस्टाल्जियाबाट हरदिन ग्रस्त छ । र, ती ‘प्रेत–दिन’ हरू पनि उसलाई प्रिय छ । समयको प्रवाहमा धेरै थोक हराए, गुमे ! मान्छेसँग तिनको स्मृतिसिवाय केही पनि रहने गर्दैन । अतीत केवल हिजोको कुरा होइन, यसले आजलाई धेरथोर प्रभावित त पारेकै हुन्छ ।प्रकृतिको सूक्ष्म स्वभावलाई वर्षौंदेखि नियालिरहेका वनस्पतिविज्ञ तीर्थबहादुर श्रेष्ठ (८८) पनि अतीत–दंशित हुन्छन् । उनलाई कुनै बेला आफूले भोगचलन गरेका सरसामान जीवनका प्रिय पात्रजस्तै लाग्छन् । उहिले–उहिले उनले प्रयोग गरेका रिल क्यामरा, टाइप राइटर, सोनी कम्पनीको पुरानो रेडियो, टेप–रेकर्डर, क्यासेट प्लेयर, स्वस्थानीका हस्तलिखित किताब, स्लेटको पाटी, बाँसको कलम, दुई सय वर्षअघिका तामाका पैसा, चुनदाम आदि–इत्यादि सानेपास्थित घरको काँचको सोकेसमा सुरक्षित छन् । ती नबिग्रिउन्, धूलो–मैलोले नपुरोस् भन्ने सोचेर प्रायःजसो पुछपाछ गरिरहन्छन् र ती सामान हेरर आफू हिँडिआएका दिनहरूका स्मृतिले घेरिन्छन् । त्यो स्लेट, जसमा उनले ८ वर्षको छँदा गुणन, जोड–घटाउ सिके । ‘छोराको अक्षर राम्रो होस्’ भनेर बुबाले थमाइदिएको बाँसको कलम अझै खेलाइबस्छन्, एक बालकले झैं ।सायद नोस्टाल्जिया स्मृतिको झ्याल हो, भविष्यको रेखाचित्र हो । असलमा यो विगततिर बरालिने गल्ली मात्रै होइन, भविष्यको कल्पनासम्म डोर्‍याउने गोरेटो पनि हो, जहाँबाट हराएका स्वर, बिर्सिगएका गन्ध, लोप भइसकेका कला, पुराना प्रिय सामान र विस्मृत संस्मरण पुनः जीवन्त हुन्छन् ।ती सामान र तिनका नोस्टाल्जियासँग तीर्थबहादुरका यादहरूको सेतु जोडिएको छ । जीवनका विसंगति–संगति, निस्सारता र सुन्दरता उनी ती चिजबिजहरूमा खोजिबस्छन् । ‘ती सामान संग्रहालयमा सुहाउने निर्जीव वस्तु मात्रै होइनन्, स्मृतिका जीवित स्वरूप हुन्,’ घरअघिको हरियो चउरमा उभिएर उनले सुनाए, ‘तिनको धूलो सफा गर्छु र पुराना दिन याद गर्छु । तर, नयाँ चिजले पुराना चिज विस्थापित हुन्छन् नै, ती चिजबिज लोप भएकोमा उस्तो विस्मात् चाहिँ छैन ।’ तीर्थबहादुरका विचारमा ती एन्टिक सरसामान संग्रहालयमा सजाउनुपर्छ र तिनलाई सम्झनुपर्छ, ‘किनभने अब ती क्युरियो–सामान भए, ती हाम्रा पैतालाका डोब भए ।’मान्छेलाई हात समातेर डोर्‍याउने चिज प्रविधि हो । ‘जीवन जटिल छ’ भन्दै हरयुगमा परिर्वतन भइरहने प्रविधिबारे माक्सिम गोर्की विमर्श गर्छन्, ‘जीवन पहिलेभन्दा अझ जटिल हुँदै गएको थियो र त्यसले कठोर मिहिनेतको माग गर्दै थियो । हरेक नयाँ दशकको आगमनसँगै प्रविधिले जीवन प्रवाहको गतिलाई अझ तेज बनाउँदै थियो । प्रविधिले यस्तो आज पनि गरिरहेको छ र भोलि पनि यसलाई निरन्तरता दिइरहनेछ ।’ (द डिस्इन्टिग्रेसन अफ् पर्सनालिटी’ को निनु चापागाईंले गरेको नेपाली अनुवाद ‘व्यक्तित्वको विघटन’ किताबबाट) ।हाम्रा मूर्त सांस्कृतिक सम्पदा (ट्यान्जिबल), जुन थिए– समयको कुनै कालखण्डमा प्रयोग गरिएका सामानहरू (टेप–रेकर्डर, ग्रामोफोन, पेजर, पत्र–मञ्जूषा, टाइप राइटर, रेडियो सेट, लालटिन, क्यासेट प्लेयर, काँचका पोते, पोस्टकार्ड, चिठी–पत्र, अटोग्राफ, रिल क्यामरा, मोजाको बल......) र, अमूर्त सम्पदा (आगो माग्ने चलन, अर्मपर्म, मितेरी साइनो, रातको विवाह...) जो अब लगभग हराएर गए, किंवदन्ती भए, तर किन तिनका यादहरूमा मग्न–मग्न भइबस्छौं ? र, तिनमा अतीतको गन्ध महसुस गर्छौं ?‘प्रिय सामान’ लोप हुँदा किन दुःखी हुन्छौं ? ती फिर्ता ल्याउनुपर्छ कि पर्दैन ? ‘मानिस अतीतमुखी हुन्छ । खुसी, सुख पहिल्यै थियो भन्ने भावले नोस्टाल्जिक बन्छ,’ मानवशास्त्री सुरेश ढकाल भन्छन्, ‘संस्कृति परिवर्तनशील छ, तर यो सरल रेखामा मात्रै हिँड्दैन, परिवर्तनको बाटो चक्रीय पनि हुन सक्छ, अर्थात् मानिसले लोप भइसकेको संस्कृति पुनः प्रयोगमा ल्याउन सक्छन् ।’ ‘संस्कृति चिन्तन’ किताबका लेखक, संस्कृति–चिन्तक, प्राध्यापक अरुण गुप्तोका विचारमा स्मृतिबाट अतीतको सौन्दर्यपान गर्न सक्छौं र वर्तमानलाई नयाँ कोणबाट बझ्न नोस्टाल्जिया आवश्यक हुन्छ ।आँखैअघि थुप्रै चिजबिज गुमाएछौं हामीले– प्रविधि, कला, जीवनशैली र सामाजिक सम्बन्धका अनेक आयाम ! के–के गुमायौं ? त्यसको मेनु लामो बन्न सक्छ । ‘टेक्नोस्टाल्जिया’ ले हामीलाई हामीबाट हराएका विद्युतीय सरसामानको याद दिलाउँछ । यो अति–तीव्र परिवर्तनले केही प्रविधिहरू ‘इतिहास’ बन्नुअघि नै स्मृति र क्युरियो बनिरहेका छन्, जुन सामाजिक अनुष्ठानजस्तै स्मृति बनेर दिलदिमागमा सुरक्षित छन् । तर, हराएका सामानहरू केवल भौतिक वस्तु हुन् ? सायद होइनन्, ती वस्तुमार्फत अतीत–यात्रा गरिन्छ, जहाँ अन्तरआत्माले गहिरो संवाद गर्छ । मान्छेहरूको मस्तिष्कका पत्रहरूमा सुरक्षित, समाजबाट हराएका केही मूर्त र अमूर्त सामान र सम्पदामाथि विमर्श गरौं ।मितज्यू नोस्टाल्जियानेपाली संस्कृतिको विशिष्ट र मौलिक बिम्ब थियो– मितेरी साइनो, त्यो थियो– एक पवित्र सम्बन्ध, जो अब सामाजिक र सामूहिक स्मृति–बाकसमा कैद भइसक्यो । मित–सम्बन्धको पहेली पहिल्याउने केही सानदार उक्ति थिए समाजमा, जो हजुरआमा सुनाउनुहुन्थ्यो– ‘बरु दाजुभाइ छुट्टिन्छन्, मित–नाता कहिल्यै छुट्टिँदैन, सुखमा दिदीबहिनी सम्झनु, दुःखमा मित,’ ‘मितको सात नाता, भाइको चार नाता’...! त्यसमाथि कृष्ण र सुदामाको मितेरी–कथा हिन्दु लोकजीवनमा प्रचलित छँदै थियो ।मानवशास्त्री जनक राईको विचारमा हाम्रो मितेरी साइनो थियो– नैतिकता, प्रतिबद्धता र पारस्परिकतासँग जोडिएको । ‘नयाँ भूगोलका जाति र समुदायसँग घुलमिल हुन मित साइनो उपयोगी थियो । त्यसले सामाजिक अन्तरघुलन बढाएको थियो,’ जनक भन्छन्, ‘यो साइनोले थोरै भए पनि जातीय–वर्गीय तहगत संरचनामा पनि हार्दिकता र सम्मान थपेको थियो । नेपाली समाज जोड्ने सांस्कृतिक–परम्परागत संस्था थियो यो, जसले रगत र बिहेबारीको सम्बन्धभन्दा माथिको साइनो गाँस्थ्यो– अन्तरसमुदाय र अन्तरभूगोल जोड्थ्यो ।’असलमा मित लगाउनु फेसबुकमा साथी बन्नुजस्तो ‘फास्ट–ट्र्याक’ सम्बन्ध थिएन, नैतिक सामाजिक सम्बन्ध थियो । तर, अब समाजलाई मित संस्था आवश्यक रहेन, जब हामी ‘आधुनिकता’ मा प्रवेश गर्‍यौं । मानवशास्त्रीहरू सुरेश ढकाल र नवीन रावलले सन् २०१७ मा मितेरी साइनोबारे ‘मित रिलेसन इन फार वेस्ट ः रिचुअल, रेसिप्रसिटी एन्ड रिप्रोडक्सन अफ् सोसल रिलेसनसिप’ शीर्षकको अनुसन्धान–पत्र लेखेका थिए– सुदूरपश्चिम क्षेत्रका मितहरूमाथि अध्ययन गरेर । त्यो पत्रले भन्छ– जातीय छुवाछूतले जकडेको ग्रामीण भेकमा दलित र उच्च जात भनिएको जातिबीचको मित साइनोको अद्वितीय सामाजिक बन्धन छ, जहाँ जातीय सीमाभन्दा माथि पारस्परिकता र हार्दिकता हुर्केको छ । तर, अब मितज्यू छैनन्, पुराना पुस्ताका मानिसको मनमनमै बाँचिरहेको छ– मितज्यू नोस्टाल्जिया !वाकम्यान यादहरूमान्छे मेनुअलबाट मेसिनमा गयो । ‘एन्टिक–पिस’ बनेर मान्छेहरूको यादखानामा कैद छ– पुराना दिनको सहरको ‘मोर्डन–स्टाइल’ वाकम्यान । सन् १९७९ को मध्यदेखि फाटफुट र सन् १९८० को पूर्वार्द्धदेखि अलि ज्यादा मात्रामा वाकम्यान देखापरेको थियो– काठमान्डुमा । सम्भवतः सन् १९८९ पछि बिस्तारै वाकम्यानका प्रयोगकर्ता हराउँदै गए । अब वाकम्यान असामयिक भए पनि त्यसको स्मृति खोपिएको छ– कवि विनोदविक्रम केसीको दिल–दिमागमा, ‘कान छोप्ने इयरफोन धारण गरेर बाह्य ध्वनि जगत्बाट पूर्णतः कटिनु र शिरको ठीकबीचमा ड्रमसेटको ढङ–ढङ र गितारको झ्याङ–झ्याङ महसुस गर्नु ! आज हेर्ने–सुन्ने उपकरणहरूको भरमार उपलब्धताबीच पनि वाकम्यानले दिने त्यो ध्वनि मिस भइरहेको हुन्छ ।’यी कविका लागि पचास/एकाउन्न सालतिर वाकम्यान थियो– सबैभन्दा उन्नत ग्याजेट । र, त्यो थियो– सपनाको फल वा भनौं न, महादूरस्थ चन्द्रमा । ‘एउटा फुटबल (त्यतिबेला ‘मिस्टर योड’ खुब चल्तीमा थियो) किनाइमाग्न त अभिभावकीय सत्ताविरुद्ध तीन/चार दिनको भोक–हडतालमा उत्रिनुपर्ने गरिबीग्रस्त वस्तुस्थितिबीच वाकम्यानको मालिक हुन सपनामा मात्रै सम्भव थियो,’ विनोद तीन दशकअघिको सुदूर–काँठका साँघुरा गोरेटोतिर विचरण गर्छन्, ‘लाऊँलाऊँ र खाऊँखाऊँको उमेरमा उपभोगको लालसा यसै पनि खुङ्खार हुन्छ । वाकम्यानका लागि म जे पनि गर्न तयार थिएँ । डाक्टर फाउस्टसले जादूमय शक्ति हासिल गर्न सैतानलाई आत्मा बेचेझैं म पनि वाकम्यानका लागि आत्मै बेच्न तयार थिएँ । अफसोस, क्रेताको अनुपलब्धता जो थियो ।’जोसँग वाकम्यान हुन्थ्यो, ऊ हिरो हुन्थ्यो । त्यस जिनिसको केहीबेर उपभोगका लागि तड्पिने विनोदहरू त्यस ‘हिरो’ को खुब चाकरी गर्थे । चाकरीपछि कान छोप्ने एयरफोन लगाएर माइकल ज्याक्सनको ‘थ्रिलर’ गीत सुनेको, गीतको अन्त्यको अट्टहासबाट भयभीत भएर इयरफोन झ्वाट्टै निकालेको सम्झना उनको मस्तिष्कमा ओहोरदोहोर गरिबस्छ । कतिपय उदारमना वाकम्यान–धनि एक जोर ‘एभरेडी ब्याट्री–९५०’ किन्न लगाएर आफ्नो दिलदारिताको असुली पनि गर्थे ।०००कथा–किंवदन्ती बनेर बुक–सेल्फमा ‘रेस्ट’ गरिरहेको छ– कवि विप्लव प्रतीकको वाकम्यान, जसको स्मृतिले बेलाबेला लखेटिरहन्छ, उनलाई । ‘उहिल्यै’ का दिन अब त खुइलिइसके, तर कानको सम्पूर्ण क्षेत्रफल छोप्ने घ्वाप्प परेको इयरफोन टाउकोमा सिउरेर गल्लीमा वाकम्यान सुन्दै हिँडेका दिनहरूको याद विप्लवको मस्तिष्कबाट उप्किएका छैनन् । वाकम्यान बोकेर हिँड्ने ज्यादाजसो केटाहरू नै हुन्थे । र, सबैको नजर तिनैतर्फ हुन्थ्यो । निश्चय नै वाकम्यान प्रयोगकर्ताले त्यो कुरा चाल पाउँथ्यो र गमक्क पर्थ्यो । सबैले सहजै किन्न नसक्ने भएकाले प्रयोगकर्ता समाजमा धनी र पहुँच भएकोमा गनिन्थ्यो र उसको फूर्ति हेर्नलायक हुन्थ्यो, जसरी अहिले केही हदसम्म म्याकबुक, एप्पल–वाच वा आइफोनले अलि ‘हुनेखाने’ को दर्जा जनाउँछ, उसैगरी उतिबेला त्यो महिमा वाकम्यानले सुरक्षित गरेको थियो । स्मृतियानमा सयर गरिरहेका छन् विप्लव, ‘बेलबटम पाइन्टको फेसन छुट्न लागेका बेला प्रवेश भएको वाकम्यान चुज पाइन्टको फेसन आएको केही समयपछि हराउने डौरमा गयो ।’ती सुनौला समयमा विप्लव वाकम्यानमा मग्न–मग्न भएर सहरका सडक–गल्लीतिर डुलिहिँड्थे । उनीसँग भएको वाकम्यान सोनी कम्पनीको थियो, रिचार्जेबल ब्याट्रीयुक्त । ‘क्लिफ रिचर्ड, बिटल्स र डायर स्ट्रेट्स गीतहरू सुन्थें । मैले वाकम्यानको संगत छाड्नुअघि जगजित चित्राको ‘इकोज’ भन्ने अल्बम खुब सुनेको अझै याद आउँछ,’ अतीतका दिनमा वाकम्यानमा संगीत सुन्दै हिँडेको डल्लीबजारकै ठिक त्यही गल्लीमा उभिएर एक साँझ विप्लवले सुनाएका थिए, ‘कुनै बेला ब्याट्री धेरै नटिक्ने र रिचार्जेबल ब्याट्रीले पनि धेरैबेर काम नगर्ने भएकाले धेरैले बिस्तारै यसको दैनिक प्रयोग हुन छाडेको हुनुपर्छ ।’ उनलाई लाग्छ, हरेक नयाँ पुस्ता आफूलाई नवीन देखाउन रुचाउँछ, सम्भवतः त्यही पुस्तालाई लक्षित गरी वाकम्यान निर्माण भएको हुनुपर्छ ।०००संस्कृतिविद्/कवि सुरेश किरणको स्मृतिमा ‘पोर्टेबल’ साइजको, पेटी भएको र कम्मरमा बाँध्न मिल्ने वाकम्यान उस्तै ‘प्रिय’ बाँचेकै छ ! स्कुल छँदा ‘सुरेश एन्ड साथीहरू’ वाकम्यानलाई ‘वाल्क म्यान’ भन्थे । थाइल्यान्डको बैंककबाट कपडा लिएर आउँदा विमानस्थल भन्सारमा केही प्रतिशत छुट दिइन्थ्यो, त्यसलाई ‘झिटीगुन्टा’ भनिन्थ्यो । झिटीगुन्टासँगै वाकम्यान पनि ल्याइन्थ्यो र न्युरोडको पसलमा बिक्री हुन्थ्यो– १२ देखि १५ सयसम्ममा, जुन २२–२५ वर्षका युवाको प्रिय प्रविधि थियो । मोटरसाइकल चलाउँदा हेलमेट अनिवार्य थिएन, युवाहरू कानमा एयरफोन सिउरेर बाइक चलाउँथे । ‘ब्यागी पाइन्ट’ को फेसन थियो । त्यो पाइन्ट खुट्टातिर टम्म कसिएको, तर कम्मरदेखि घुँडासम्मको भाग ह्वाग्लाङ्ग खुकुलो हुन्थ्यो । काँधसम्मै फित्ता जडित जिन्सको ‘रकी–पाइन्ट’ को छातीमा एउटा गोजी हुन्थ्यो । केटाहरू त्यही गोजीमा वाकम्यान घुसार्थे । जिन्सको त्यो पाइन्ट सञ्जय दत्तको पहिलो फिल्म ‘रकी’ (सन् १९८१) मा सञ्जय र हिरोइन टिना मुनिमले लगाएपछि काठमाडौंमा ‘पपुलर’ भएको थियो । सुरेशको वाकम्यान स्मृति सुखद् छ, ‘उतिबेला वाकम्यानमा हिन्दीभन्दा अंग्रेजी गीत सुन्ने चलन बढी थियो । डिस्को ८०’ भन्ने क्यासेट निक्कै लोकप्रिय थियो ।’ वाकम्यान अब संस्मरण–संग्रहालयको ‘टेक्नोस्टाल्जिया’ भित्र सुन्दर सम्झनामै सुरक्षित छन् ।हुरी–स्मृति : एउटा किराँती कथासुदूर अतीतमा पूर्वी नेपालको किराँती समाजमा सामूहिक श्रम–प्रणाली प्रचलनमा थियो, जसलाई हुरी प्रथा भनिन्थ्यो (पोलिटिक्स अफ् कल्चर/टीबी सुब्बा– १९९९) । अहिले हुरी श्रम–प्रणाली पूर्ण रूपमा लोप भइसकेको छ, जो इतिहास र दस्ताबेजमा मात्रै जीवित छ । खेतीपातीको समयमा एक दर्जन हाराहारी नजिकका र मन मिल्ने युवायुवतीको समूहले पालैपालो सबैको खेतीपाती गर्थे । असलमा त्यो थियो सामूहिक श्रम–प्रणाली, जसलाई समाजवादी श्रमप्रणाली पनि भन्न सकिन्छ भन्छन्– अध्येता/अनुसन्धाता भोगीराज चाम्लिङ । किराँती समाजमा भूमिमाथि सामूहिक स्वामित्वको प्रणाली थियो, जसलाई ‘बोब्बी’ भनिन्थ्यो ।‘किपट व्यवस्थामा पनि भूमिमाथि सामूहिक स्वामित्व प्रचलित थियो, त्यही सामूहिक भूस्वामित्वको उपज हुनुपर्छ– हुरी’, भोगीराज भन्छन्, ‘तर, किराँती समाजमा अझै सामूहिकतामुखी थुप्रै संस्कृति जीवितै छन् ।’ किराँत क्षेत्रमै केही वर्षअघिसम्म पनि वर्षमा एक पटक सामूहिक रूपमा बाटो सफा गर्ने प्रचलन थियो । तर, त्यो चलन अहिले हरायो । ‘सायद ग्रामीण सडकको व्यापक निर्माणले हरायो, गाउँमा आधुनिकता पसेपछि सडक सफा गर्ने सामूहिक उत्तरदायित्व पनि लोप भयो,’ भोगीराजको अध्ययन भन्छ ।बाँस, काठजस्ता प्राकृतिक कच्चा पदार्थले बन्ने नाङ्लो, डालो, मान्द्रो, चित्रा जस्ता वस्तु हराउँदै छन् । तिनको ठाउँ लिएको छ– प्लास्टिक र धातुका सामानले । सांस्कृतिक सामग्रीका रूपमा प्रयोग हुने वाबु/वाबुक (चिन्डो) को सट्टा ड्यु, पेप्सी, कोकाकोला भित्रिए । प्रकृतिमैत्री हुनु पो उत्तम हुन्थ्यो, तर औद्योगिक सामानले पर्यावरणमाथि भार थोपरेको छ । किराँतीहरू कपडामा स्वावलम्बी थिए, आफैं कपास खेती गर्थे, कपडा बुन्थे, सिलाउँथे । लोपोन्मुख यो चलन फाट्टफुट्ट त चलेकै छ, तर ती कपडा उत्पादनको परम्परागत सीपबाट विमुख भइसकेका छन् । ‘यसको कारणमध्ये एक हो, नेपालमा अंग्रेजहरूको औजारद्वारा निर्मित सस्तो कपडाका लागि नेपाली बजार खुल्ला गरिदिनु । र, त्यस्तै कपडा उद्योगहरू खोलिनु,’ भोगीराज भन्छन्, ‘औद्योगिकतामाथि बन्देज लगाउनु हुँदैन, तर सरकारले यस्ता स्थानीय घरेलु र परम्परागत सीप संरक्षण गर्न छुट्टै नीतिगत प्रबन्ध गर्नुपर्छ, जसले हाम्रो ज्ञान–प्रणाली संरक्षण हुन्छ, स्वावलम्बिता बरकरार हुन्छ, आय समानतामा सहयोग पुग्छ, पर्यावरणीय संरक्षणमा योगदान पुग्छ ।’किराँतीहरू औद्योगिक कौशलका दृष्टिले निपुण र स्वावलम्बी थिए– जो फलाम, तामाको काम गर्थे । तर, ती सीप पनि लोप भए, किन ? भोगीराजको विचार छ, ‘हिन्दु वर्णव्यवस्थाबाट प्रभावित भएपछि छुवाछूतको सिकार हुनुपर्ने त्रासबाट किराँतीहरू धातुको कामबाट अलग्गिए । हिन्दु वर्णव्यवस्थाले किराँतीलाई औद्योगिक सीपबाट विमुख तुल्यायो, जुन नेपाली समाजकै लागि ठूलो क्षति हो ।’ किराँती समाजमा चराचुरुङ्गी, पशुपन्छी सिकार गर्न गुलेली र धनुवाण प्रयोग हुन्थ्यो, अहिले पितृपूजामा सांस्कृतिक औजारकै रूपमा प्रदर्शनमा सीमित छ । ती हतियार प्राचीनकालमा किराँती पुर्खाको जीविकाको साधन थियो । तर, आधुनिककालमा मनोरन्जन, आंशिक सिकार र सांस्कृतिक सामग्री मात्रै बने ।घुमाउने घर–इतिहासको साक्ष्यजीवनसँग जोडिएका र सांस्कृतिक मूल्य भएका सरसामान हराए । प्रत्येक सामान त्यस समयका लागि नयाँ हो, समयसँगै त्यो पुरानिन्छ । र, मानिसलाई सामानसँग जोडिएका पुराना नोस्टाल्जिया सुखद् लाग्छन् । घट्ट–चौतारो–पँधेरो त मासिँदै छन् नै, ग्रामीण दैनिकीबाट अब कम आवश्यक हुँदै गएका ढाकर, तोक्मा, ढिकी, जाँतो, पेरुङ्गो, सोली–थुन्छे, भकारी, घुम, पिर्का, सन्दुस, हलो, उलिन्काठ आदि–इत्यादि सामान पनि हराउँदै छन् । ती मासिनु इतिहासकै भौतिक साक्ष्य मासिनु हो, जो व्यावहारिक–सांस्कृतिक जीवन वा संग्रहालयमा संरक्षित रहनुपर्छ ।राजनीतिक विश्लेषक झलक सुवेदीको विचारमा सामान र चलनहरू हराउँदै जानुले मान्छेको संस्कृतिमा प्रभाव त पार्छ, तर नयाँ सामान प्रयोगपछि नयाँ–संस्कृति पनि सुरु हुन्छ । ‘उत्पादन, प्र्रविधि, ज्ञान र आविष्कारमा आएका परिर्वतनले पुराना संस्कृति विस्थापित हुन्छन्, नयाँ निर्माण हुन्छन् । यसलाई स्वीकार्नुपर्छ,’ झलक भन्छन्, ‘सम्बन्धका स्वरूपदेखि समाजमा धेरैथोक हराए, परिवर्तन र रूपान्तरणको यो प्रक्रिया निरन्तर हो, रोकिँदैन ।’झलकको गाउँ कास्की, मकैखोला–काउरेबाट घुमाउने घरहरू हराए । उनी सानै छँदा काउरेमा दुईबाहेक सबै ‘घुमाउने घर’ थिए, अहिले एउटै छैनन् । ती घरको विशेषता थियो– जाडोमा न्यानो, गर्मीमा शीतल हुनु । तर, घरभित्र गाढा अँध्यारो हुन्थ्यो, कोठा अलग थिएनन् र गोपनीयता रहँदैनथ्यो ।बिस्तारै घुमाउने घर हराए, बार्दली भएका र नयाँ वास्तुकलासहितका चारकुने घर बने– ढुंगा–माटोको । अब ती घर पनि हराए, एक–तले सिमेन्टका घर बन्न थाले ।स्कुल आइजाइ गर्न बुम्ले–खोला र मौरी–खोला तर्नुपर्थ्यो झलक सुवेदीले । झलकको स्मृतिमा गाउँ–परिवर्तनको एक झलक यस्तो छ, ‘पहिले खोलो तर्‍यौं, त्यसपछि काठको मुढाको साँघु अनि झोलुङ्गे पुल, अब सिमेन्टको मोटर गुड्ने पुल बन्यो बुम्ले–खोलामा । मौरी खोलामा पुल बन्दै छ ।’ त्यसैले पुराना सामान हराएकोमा झलक दुःखी छैनन् ।स्मृति–संस्कृतिसंस्कृति र स्मृतिको साइनो इतिहास, समाजशास्त्र, कला, साहित्य, दर्शनशास्त्र, धर्मशास्त्र, मनोविज्ञान र स्नायु–विज्ञानसँग पनि हुन्छ । वस्तु हराउँछन् समयसँगै, त्यो फर्केर आउन पनि सक्छ, नआउन पनि । जस्तो घोडा–बग्गी कहिल्यै हराउँदैन, तर केही पुराना कार हराइसके । बेलीबटम पाइन्ट आउँदै–हराउँदै गर्छ । क्र्यु–कट (कानमाथि सेभ गर्ने) हेयर–स्टाइल आदिम हो, त्यो हराउँदै–बौरिँदै गरिरह्यो । पोनी–टेल र क्राउन ब्रेडजस्ता हेयर–स्टाइल पनि हराउँदैनन्, शताब्दीऔंदेखि ती फेसन आउँदै–हराउँदै गरिरहेकै छ ।प्राध्यापक अरुण गुप्तोको अध्ययन छ– ‘संस्कृति र स्मृति’ का ३ आयामी पक्ष छन्– सामाजिक वा ऐतिहासिक पक्ष (जहाँ मान्छे, सम्बन्ध र संस्थाको कुरा गरिन्छ), पदार्थ वा वस्तुगत पक्ष (जहाँ कलाकृति, मिडियाबारे विमर्श गरिन्छ) र मानसिक पक्ष (जहाँ विचार, मनस्थितिको अध्ययन गरिन्छ) ।यीमध्ये ‘पदार्थ वा वस्तुगत पक्ष’ सबैभन्दा प्रभावकारी हुन्छ, आफूले दैनिक जीवनमा प्रयोग गरेका सामानको स्मृति मान्छेले हत्तपत्त बिर्सिंदैन । केही सामानहरू संग्रहालयकरण गरिन्छ– जस्तो कलाकृति, रीतिरिवाज । कथा, कला र मिडियाले पनि संग्रहालय बनाइरहेको हुन्छ । ‘जुन वस्तु हराएर जान्छन् वा उपयोग हुँदैनन्, ती संग्रहालयमा जान्छन् । तिनको सौन्दर्यशास्त्रीय अभिलेखीकरण भइरहेकै हुन्छन्,’ गुप्तो भन्छन्, ‘उपयोगी नदेखिए सामान मात्रै होइन, दर्शन र सिद्धान्त पनि त्याज्य हुन्छन् । फेरि तिनको सान्दर्भिकता फर्किन पनि सक्छ ।’हराएका सामान–मेनुमध्ये अरुणको मन अडिएको छ– गोलो आकारको पित्तलको चम्किलो मट्टितेल स्टोभमा, जुन उनकी आमाले प्रयोग गरेकी थिइन् ६० वर्षअघि । अरुणले ‘एन्टिक–पिस’ का रूपमा काँचको सोकेसमा सजाएर राखेका छन्, पित्तले–स्टोभ । समयसँगै हराएको ग्रामोफोनको पनि रूपान्तरण भयो– ‘एलिट’ हरूको सजावट सामग्रीमा, अर्थात् यो हो– ग्रामोफोनको क्लास रूपान्तरण । जसको सान्दर्भिकता हुँदैन, त्यो हराउँछ जसरी मट्टितेल स्टोभ, वाकम्यान, ग्रामोफोन हराए र मस्तिष्कको ‘टेक्नोस्टाल्जिया’ कुनामा रहिरहे ।मान्छे नयाँ खोजबिनमा रमाउँछ– खानादेखि वस्तु र विचारसम्मै । ‘खोजी अगाडि बढ्दा बाटोमा आएका वस्तु पछाडि सर्दै जान्छन् । तर, पुराना वस्तु सुन्दर पनि लाग्छ, मान्छे रमाउने नै स्मृति–कथाहरूमा हो,’ गुप्तोको बुझाइ छ, ‘सन्तुष्टि हराएका सामान बिर्सनुमा छ वा सम्झिनुमा– त्यो मान्छेको च्वाइसले निर्णय गर्छ । च्वाइस, सन्तुष्टि र डिजायरमै निहित हुन्छ– सामानहरूको आयु ।’मान्छेका अमूल्य सम्पदा हुन्– हराएका सामान । तिनलाई अर्काइभ गर्नुपर्छ– ‘मार्क्स’ र ‘बुद्ध’ दुवै संग्रहालयमा अट्नुपर्छ । हामी हिँडिआएका दिनका मौन साक्षी हुन्– हराएका सामान र तिनका स्मृति–संसार, जो सायद जीवन र जगत्का मूल कथानकभन्दा पर कुनै सीमान्त–कथा भएर जीवित रहलान् ।०००- सुरेश ढकाल, मानवशास्त्रीहरेक युगमा केही न केही मूर्त–अमूर्त संस्कृति लोप हुन्छन् । हरेकलाई लाग्छ– हाम्रो युगमा मात्रै यी हराए । मान्छेलाई त्यस्तो किन लाग्छ ? अनि तपाईंले देख्दादेख्दै चाहिँ के–के हराएछन् ?संस्कृति स्वभावतः परिवर्तनशिल हुन्छ । मूर्त या अमूर्त संस्कृतिको निरन्तरको परिवर्तन नै संस्कृतिको मूलभूत नैसर्गीक विशेषता हो । हामी अन्य कतिपय विषयजस्तै संस्कृतिलाई हेर्ने र बुझ्ने सवालमा पनि गैरऐतिहाशिक वा समकालिक दृष्टिकोण राख्छौं । यसरी जब हामी संस्कृतिको एतिहासिकता वा कालक्रमिकता बुझ्दैनौं, निरन्तर परिर्वन हुने संस्कृतिको गतिशिलता बुझ्दैनौ, तब हामीलाई लाग्छ, यी हाम्रा युगमा मात्रै बिलाए ।संस्कृति परिवर्तन सरल रेखामा वा उद्विकाशीय हिसावले मात्रै हुंदैन, यो चक्रीय पनि हुन सक्छ । कुनै समयखण्डमा लोप भएको संस्कृति पछि केही समयको अन्तरालमा पुनर्जिवीत/पुनःस्थापित भइरहेको हुन्छ ।संस्कृतिः चाडपवर्व, खानपान, लवाइखवाई, पूजाआजा, विश्वास परम्परा, पेशापरम्परा, सोचबिचार, नैतिकता सम्वन्धि मान्यता, जेलाई हामी संस्कृति भनेर बुझ्छौं, ति समय र स्थान विशेषका हुन्छन् । समय र स्थानमा आउने परिवर्तनसगैं ततत् संस्कृतिमा पनि परिवर्तन आउने गर्छ । संस्कृति ब्यक्तिको वा ब्यक्तिगत हुंदैन, त्यो सामुहिक हुन्छ । संस्कृतिले त्यसैले सामुदायको भौतिक आवश्यकता र मनोबैज्ञानिक अभिष्ट, अकांक्षा पुरा गरीरहेको हुन्छ । जब त्यस्तो सामुहिक आवश्यकता र अभिष्ट पुरा गर्न सक्दैनन् तव संस्कृतिका निश्चित अवयवहरु असान्दर्भिक र क्रमशः लोप हुँदै जाने हुन् ।संस्कृति परिवर्तन हुने, लोप हुने, नयां विकसित गर्ने वा ग्रहण गर्ने कुरा धेरै विषयमा भर पर्छ । कुनै छिटो परिवर्तन भइरहेको वा लोप भएजस्तो लाग्छ, कुनै धिमा वा विस्तारै । प्रत्येक मानिसको औशत जिवनकालमा उसले त्यस्तो परिवर्तनहरु अनुभव गरेकै हुन्छ ।म झूलो चकमकले आगो सल्काएको देखेर हुर्केको हुँ । ढिकी–जाँतो जस्ता खाद्य प्रशोधन प्रविधि प्रचलनमै थियो । गाउंघरमा छिमेकबाट आगो ल्याउने प्रचलनमै थियो, दाउरा नै खाना पकाउने इन्धनको प्रमुख श्रोत थियो, काठमाडौंको एउटा कुना, म जहाँ जन्मे हुर्कें बालीघरे प्रथा कायमै थियो । बर्षा सकिएपछि र दशैं आउनुअघि सामुहिक रुपमा कुवा, प“धेरा, पानीको मुहान सफा गर्ने, बाटोघाटो मर्मत र सरसफाई गर्ने काम मानौं गाउ“को बार्षिक क्यालेण्डरमै हुन्थ्यो । खेतीपाती अर्मपर्मकै भरमा चल्थ्यो । दशैं–तिहारमा सरसल्लाह गरि आलोपालोमा धान भिजाउने, ओखलमा चिउरा कुट्ने चलन थियो, जुन सामुहिक रुपमा मात्रै सम्भव हुन्थ्यो ।मैले सुनेको, हाम्रो हजुरबाको मा छिमेकका समबयस्क लोग्नेमान्छेहरू सांझमा भेला हुन्थे रे हुक्का–चिलिममा तम्वाखु खान, जुन मेरा बा का पालासम्म निरन्तर थियो । म सानो छंदा अनुभव गरेका यि सब प्रचलन, जुन संस्कृतिको पनि हिस्सा थियो अब सबै लोपप्रायः नै भइसके । हामीले सानो केटाकेटी हुदां खेलेका कैयौंन खेल नै लोप भइसके । यो काठमाडौंको कांठ पनि भनिहाल्न नमिल्ने (हालको काठमाडौं महानगरपालिका भित्रको एक वडा)को कथा थियो । उदाहरण अनेक हुन सक्छन् ।मान्छे किन अतीतमुखि हुन्छ ? र, लोप भएका संस्कृतिलाई नोस्टाल्जिक भएर सम्झिबस्छ ?जसरी मानिसले अर्को कुनै मानिससँग भावनात्मक सम्वन्ध कायम गरेको हुन्छ, त्यस्तै मानवत्तेर प्राणी, भौतिक बस्तु, चालचलनसँग पनि उस्तै भावनात्मक सम्वन्ध हुन्छ । जब ऊ ति गुमाउंछ– उदसीन, खिन्न, स्मृतिदशंले ग्रसित र विगतमुखी बन्न पुग्छ ।दोश्रो मानिसले परिवर्तन अनुरुप आफूलाई सहज रुपमा बदल्न नसक्दा पनि ऊ अतितमुखी बन्न जान्छ । खुशी, सुख पहिले नै थियो भन्ने भावले अतितमुखी हुन्छ ।त्यो भन्दा पनि महत्वपूर्ण आयाम भनेको संस्कृतिभित्र लुकेको शक्ति संरचना हो । हामी धेरैले यो पक्ष नजरअन्दाज गरेका हुन्छौं । खासखाले संस्कृति÷परम्पराले खासखाले शक्तिसंरचनालाई बैधानिक बनाईरहेको हुन्छ, भरथेग गरीरहेको हुन्छ । संस्कृति र परम्पराका नाममा कोही दलनमा परेका हुन्छन्, कसैले अतिरिक्त सुविधा–सम्मान पाईरहेका हुन्छन् । जब त्यो भत्किन्छ, तब हिजोको लाभ र प्रतिष्ठा गुमाउनुपर्दा ऊ अतितमुखि हुन्छ ।हाम्रोमा कु–संस्कृति जोगिइराख्ने र सु–संस्कृतिहरू लोप हुँदै जाने किन हुन्छ ?मानवशास्त्रीहरू संस्कृतिलाई ‘कु’ वा ‘सु’ भनि वर्गिकरण गर्दै अध्ययन गर्दैनन् । संस्कृतिलाई अर्को संस्कृतिसँग दाँजेर एकभन्दा अर्को राम्रो/नराम्रो, उँचो÷निचो, सुसंस्कृति/कुसंस्कृति भन्दैनौं । तर, समय–स्थानमा सन्दर्भित गरेर हेर्नुपर्ने हुन्छ । कुनै पनि संस्कृतिलाई विशिष्ट समय र स्थानको सन्दर्भमा सापेक्षित रुपमा हेर्नु, बुझ्नुपर्ने हुन्छ न कि अर्को संस्कृतिसँग दाँजेर, फरक संस्कृति र विश्वदृष्टिकोण भएका मानिसको मूल्याङ्कनका आधारमा बुझेर । प्रत्येक संस्कृति विशिष्ट उद्विकासको प्रकृयाबाट उद्भव र विकसित भएका हुन्छन् तसर्थ उक्त संस्कृतिलाई त्यही सन्दर्भमा बुझ्नुपर्ने हुन्छ । एक धार्मिक विश्वासका आधारमा साकाहारी भएका अहिंसाबादी ब्यक्तिले अर्को धर्ममा रहेको बलीप्रथालाई सुसंस्कृति नठान्न सक्छ । कुनै समुदायमा जा“ड–रक्सी संस्कृतिको अभिन्न अङ्गका रुपमा रहेको हुन्छ, तर अर्को समुदाय, सम्प्रदाय, जात, धर्मको मान्छेले त्यस्तो सुसंस्कृतिलाई हेर्ने दृष्टिकोण फरक हुन सक्छ । तसर्थ सु–संस्कृति र कु–संस्कृति छुट्याउने प्राधिकार को हो ? कसरी हुन्छ कुनै संस्कृति राम्रो र नराम्रो ?त्यसैले कु–संस्कृति रहने र सु–संस्कृति लोप हुने अवधारणा नै गलत हो । हामीले माथि उल्लेख गरेका लोप भएका संस्कृति सु–संस्कृति थिए र निरन्तर रहेका संस्कृति कु–संस्कृति थिए भन्ने जस्ता सामान्यीकरण अवधारणा र पद्धति दुवै कोणबाट गलत हुन् ।जीवनशैलीबाट संस्कृति बनिसकेका सामानहरू किन र कसरी हराउँछन् ?समाजबाट संस्कृति बनिसकेका सामानहरू किन र कसरी हराउँछ भन्ने ब्याख्या फरक फरक तरिकाले गर्न सकिन्छ । त्यसमध्ये एउटा हो, आधार र उपरीसंरचनाको सम्बन्धको माक्र्सेली विश्लेषण प्रतिमान वा मोडेल । सामान्य भाषामा भन्दा समाजको आधार वा जग आर्थिक हो भने सामाजिक, राजनैतिक, सांस्कृतिक पक्ष चांही उपरीसंरचना । अर्थात उत्पादन सम्बन्धका आधारमा संस्कृति निर्माण हुने हुंदा जसै उत्पादन सम्वन्धमा फेरबदल आउंछ त्यसै अनुरुप संस्कृति पनि फेरिने वा विस्थापित हुने हुन्छ । खोजी शिकारीमा आधारित उत्पादन प्रणाली भएको समयमा त्यसैलाई धान्ने वा समर्थन गर्ने सामाजिक, राजनैतिक, सांस्कृतिक संरचनाहरु हुन्थे । तर, खेती किसानीमा प्रवेश गरेपछि केही संस्कृतिले निरन्तरता पाए र धेरै लोप वा विस्थापित भए । सामन्तवादी समाज र पूंजीबादी समाजको संस्कृति फरक हुनु स्वभाविक हो ।कुनै पनि संस्कृतिले मानिसको सामुहिक आवश्यकता, भौतिक वा मानसिक चाहनाको परिपूर्ती गरीरहेको हुन्छ र यसो गर्न नसक्दा उक्त संस्कृति असान्दर्भिक हुन्छ र हराएर जान्छ । कुनै क्रमसः केही समयको कालक्रममा, कुनै एक्कासी भने कुनै क्रमस अन्य संस्कृतिसगं घुलमिल हुंदै, अन्य संस्कृतिका पक्षहरु ग्रहण गर्दै रुपान्तरीत हुंदै परिमार्जितरुपमा निरन्तर पनि हुन्छन् ।संस्कृति हराउँदा के गुम्छ ? कसले के गुमाउँछ ? हराएका संस्कृति फिर्ता ल्याउनु जरुरी हुन्छ कि हुँदैन ?म संस्कृति हराउँदा के गुम्छ भन्ने भन्दा के गुम्दा संस्कृति हराउँछ भनेर हेर्न रुचाउँछु र हेर्ने गर्छु । पहिलो कुरा मानिस मूलतः सांस्कृतिक प्राणी हो । संस्कृति उसको सवैभन्दा महत्त्वपूर्ण पहिचान हो । त्यसैले भनिन्छ नि संस्कृतिबिनाको मानिस त पशु समान हुन्छ । उसको संस्कृतिले उसलाई विशिष्ठ पहिचान दिएको हुन्छ ।संस्कृति उत्पादन सम्वन्ध/प्रणालीको प्रत्यक्षिकरण हो । उत्पादन प्रणाली र सम्बन्ध आउने/फेरबदल संस्कृति हराउने एक प्रमुख कारण हो । उत्पादन प्रणाली र सम्वन्धमा फेरबदल हुने अनेक कारण हुन्छन् ।यथास्थितिको सामाजिक संरचना र शक्तिसम्वन्धका आधारमा संस्कृतिको आधार र आवरणमा कसैले अतिरिक्त सामाजिक, आर्थिक, राजनैतिक लाभ पाइरहेका हुन्छन् । खासखाले संस्कृति हराउंदा ति वर्ग/समूहले त्यस्तो लाभ गुमाउंछन् ।अर्कोतर्फ संस्कृति सामूहिक पहिचानको महत्वपूर्ण श्रोत पनि भएका कारण त्यस्तो समूहको पहिचान ध्वस्त पार्न बलशाली समूश÷शक्ति लागेको पनि हुन्छ । यसरी शक्तिका आडमा जवर्जस्ती गरेर संस्कृतिको विलोपीकरण गराउने प्रकृयाले त्यस्ता समूहले सामुहिक पहिचान गुमाउंछन् ।फिर्ता ल्याउनु जरुरी हुन्छ कि हुदैंन ? त्यसमा कुन संस्कृति, संस्कृतिको कुन आयाम वा पक्षको कुरा गरीरहेका छौं भन्नेमा भर पर्छ । संस्कृति गुम्ने कारण प्राकृतिक थियो कि बलजफ्ती कुनै संस्कृतिको बिनास गरिएको थियो भन्नेमा भरपर्ने कुरा भयो ।हराएका संस्कृति फिर्ता ल्याउनु जरुरी हुन्छ कि हुँदैन भन्ने निर्णय मानिसको सामूहिक विवेक, काल्पनिकी र सामूहिक प्रयत्नमा भर पर्ने विषय हुन् । त्यसैले यो विषयको कुनै नियामक वा निर्देशनात्मक मापदण्ड हुन्छ भन्ने मलाई लाग्दैन । शुरुमा पनि भनेका थिएँ–संस्कृति परिवर्तनशिल छ, तर यो एक सरल रेखामा मात्रै हिँड्दैन । त्यो परिवर्तनको बाटो चक्रीय पनि हुनसक्छ, अर्थात मानिसले पुरानो, लोप भइसकेको संस्कृतिलाई पुनः प्रयोगमा ल्याउन सक्छन् । यस्तो संस्कृति पुर्नस्थापनाका अनेक उदाहरण छन् ।"
मधेशबाट जे हराए,"काठमाडौँ — अतीत वा पुराना दिन भन्नासाथ बाल्यकालका स्मृतिहरू आँखासामु टक्क उभिन आइपुग्छन् । आमासँगै बाल्यकालमा सीमापारिको मावली जाँदा बयलगाडामा जाँदाको रमाइलो अहिले पनि स्मृतिमा ताजा छ । गाडालाई यसरी छोपिएको हुन्थ्यो, जसलाई ‘ओहार’ लगाउनु भनिन्थ्यो ।गाडामा बस्नेलाई बाहिरकाले चियाउन सक्दैनथे । त्यसबखत पुरुषका लागि पनि यातायातको साधन यही नै थियो । केवल घाम छल्न सकियोस्, त्यही हिसाबले ओहार लगाइन्थ्यो । बिहे गर्न बेहुला ‘पालकी’ मा जान्थे, बेहुली ‘डोली’ मा, यो दुइटै काठको सवारीको बनावट अलि भिन्न भए पनि यसलाई काँधमा राखेर पेसेवर मान्छेहरूले बोक्थे । मेरी पत्नी पनि डोली चढेर नै आएकी थिइन् । डोली चढेर गइरहेकी बेहुलीलाई पछ्याउँदै बच्चाहरू गाउँथे, ‘कनिया गे दू गो धनिया दे ।’पहिला देहातमा बाटोघाटोको अवस्था दुर्बल थियो । व्यापारिक प्रयोजनले सामान ढुवानीको एक माध्यम ‘घोडी’ थियो । अब त देहातमा लदनियाँको यो कथा सम्झिनेहरू पनि अपवाद भए । बाटोमा सुधार भएसँगै अतीत र वर्तमानको रोचक गुत्थीका साथ सवारीका साधनहरू फेरिँदै आयो ।चुलाको रूप फेरियो । भान्सामा काठ, माटाका भाँडाकुँडा हुन्थ्यो । दही मथ्न ‘रहि कुडाँ’ राखिन्थ्यो । हुनेखानेहरू फुलहा बर्तनमा खाना पकाउँथे । हुँदा खानेहरू आल्मुनियमका भाँडा प्रयोग गर्थे । तामा र जस्ताको मिश्रणलेबनेको भाँडालाई फुलहा भनिन्थ्यो र त्यसको चमक नै बेग्लै हुन्थ्यो । पानी राख्न फुलहाको बाल्टिन वा तामा, पित्तलको तमघैल (गाग्रो) राख्थे ।पूजापाठमा पनि फुलहाकै प्रचलन थियो । बिस्तारै स्टिलका भाँडाले ठाउँ लिन थाले जसले गर्दा सबै वर्गका लागि सहज भयो । खुस वा खपडाको घरमा दूध, दही राख्न ‘सिकहर’ झुन्ड्याइन्थ्यो । पक्की घर बन्ने क्रमसँगै यो चलन पनि विलुप्त हुँदै गयो ।काजल ‘कजरौटा’ राखिन्थ्यो । जुन पारम्परिक रूपमा काजल राख्ने भाँडो । शुद्ध सर्स्यू तेलको बत्ती बालेर त्यसको धूँवा कजरौटामा छोपेर काजल बनाइन्थ्यो, र यो नै बच्चाहरूको आँखामा सजाइन्थ्यो । महिलाहरू पनि यही लगाउँथे । त्यस्तै काठका सन्दुक, बाकस, पेटी, आलमारी पनि अब विरलै देखिन्छ ।मैले ५ कक्षासम्मको परीक्षा बाँसको कलम नै दिएँ । दवातमा घोलिएको मसीको बन्दोबस्त गरिन्थ्यो । सुलेखनका लागि बाँसको कलम प्रयोग गरिन्थ्यो । स्नातक गर्दासम्म गाउँमा रहँदा ‘खडाउ’ लगाइयो । त्यतिखेर काठको पादुका लगाउनेहरू बढी थिए । खडाउ चाँदी वा पित्तलको कालिगढी गरिएको पनि पाइन्थ्यो ।पूजा–अर्चनामा मात्र होइन, दिनचर्या नै कुवामा निर्भर थियो । पछि–पछिसम्म पनि छठको प्रसाद बनाउन आमाले प्रयोगविहीन भइसकेको कुवाबाट पानी बोक्न लगाउनुहुन्थ्यो । अब त हाम्रै टोलमा मात्र होइन अन्यत्र पनि कुवा छैनन् । भएका पनि या त पुरिए वा लावारिस बनेका छन् । कुवाको प्रयोग हराएसँगै यससँग जोडिएका सांस्कृतिक उपक्रमको तौरतरिका फेरिएको छ । अन्न राख्न माटो, बाँस वा काठका भकारी/कोठी घरघरमा ठडिएका हुन्थ्यो अब त्यो विरलै भेटिन्छ ।पारम्परिक गहनालाई नयाँले विस्थापित गरेका छन् । पारम्परिक टोपी र अन्य परिधानहरूलाई डिजाइनर ‘टच’ दिएर ‘फ्युजन ड्रेसअप’ का रूपमा अहिलेको दिलेर पुस्ताले खास अवसरमा लगाउने गरेको छ । कृषिमाथिको निर्भरता घटेसँगै पर्व त्यौहारको तौरतरिका पनि फेरिएको छ । रैथाने वाद्ययन्त्र करिबकरिब लुप्त भएका छन् ।तराईका विभिन्न समुदायमा बिहेको आफ्नै मौलिक चलन थियो । लोकगीतहरू थिए । ती सबैलाई आधुनिक ब्यान्ड बाजाहरूले विस्थापित गरिदिएका छन् । विवाहको अनिवार्य परिघटना ‘हल्दी’ भयो । नेपाली भाषामा हल्दीलाई बेसार भनिन्छ तर विवाहोत्सवमा हल्दी बेसारमा अनूदित भएर बे–सार भएन । बिहे र श्राद्धजस्ता कार्यक्रम समुदायको सहयोगमा सहज रूपमा सम्पन्न हुन्थे । तर, हिजो आज सबैथोक बजारमुखी भएको छ ।हाम्रो टोलमा एउटा मात्र पक्की घर थियो– ग्रामदेवताको । सबैका घर फुस र खपडाका हुन्थे, पक्की संरचना बन्ने क्रमसँगै ती पुराना शिल्प सेल्युलाइडमा कोरिएका सुन्दर स्मृतिझैं लाग्छन् । र, ती स्मृतिहरू बेलाबेला अनायासै ताजा बनिदिन्छन् । प्रसिद्ध सन्त कवि कबिरको चर्चित पंक्ति छ, ‘हंसा करो पुरातन बात’ अर्थात् आफ्नो अतीतका कुरा गरौं ।"
पत्र मञ्जूषासँगै लोप भए पत्रमित्रहरू,"काठमाडौँ — भौतिक रूपमा बितेका दिन फर्किंदैनन्, तर हावाको विपरीत दिशातिर फ्याँकिएको कागजजस्तै सम्झनामा ती फर्की–फर्की आइरहन्छन् । म त्यो पुस्ताको मान्छे हुँ, जसले प्रविधिमा अन्नपिसानीका लागि घट्टदेखि अत्याधुनिक कलसम्म देख्यो, जसले सञ्चारमा सक्रिय हुलाकदेखि अत्याधुनिक विद्युतीय सञ्चारसम्म साक्षात्कार गर्‍यो ।अटोकापीको युगराजधानीका हलहरूमा नवीन चौहानको फिल्म ‘ऊनको स्वेटर’ अहिले पनि चलिरहेछ । त्यसमा फूल गुरुङ धरणी काफ्लेलाई आफ्नो अटोकापीमा केही लेखिदिन आग्रह गर्छे । पछि फूल गुरुङ सम्झनाका शब्दभन्दा धरणीले त्यसमा प्रेमपत्र लेखिदिएको गुनासो गर्छे । खासमा अटोकापीको असलियत नै त्यही थियो । भर्नेले कुनै न कुनै रूपमा प्रेम, मित्रता, करुणा वा हार्दिकता प्रकट गरेको हुन्थ्यो । यस हिसाबले यो पढालिखा सामान्य मान्छेको साहित्य वा अभिव्यक्ति कलाको सानदार माध्यम थियो । ‘ऊनको स्वेटर’ हेर्ने ‘जेन–जी’ पुस्ताले यो देखेर अनौठो मान्ला ।अटो धेरै अघिदेखि प्रचलनमा थियो । म सानै छँदा दाइ, दिदीले साथीहरूको अटोकापी घरमा ल्याएको देख्थेँ । त्यसलाई उनीहरू सकेसम्म गोप्य ठाउँमा राख्थे । तर, जहाँ सुत्ने कोठा नै बेग्लै हुँदैनथ्यो, त्यहाँ गोप्य के रहन सक्थ्यो ! उनीहरूको अनुपस्थितिमा म ती अटोकापी हेर्थें । तिनमा विभिन्न व्यक्तिका तस्बिर र तिनका कोमल प्रेममय अभिव्यक्ति हुन्थे । अटोकापीका तिनै भावप्रधान अभिव्यक्ति पढेर मभित्र साहित्यको बीजारोपण भएको थियो । अनि त म धान, गहुँ र पिठाका घ्याम्पाहरूमा चकले आफ्ना बेफिक्री कोर्काली साहित्य कोर्थें ।स्कुल पढ्ने जमानामा कहिले को कहाँ पुग्छ, को अर्को स्कुलमा जान्छ, ठेगान हुँदैनथ्यो । अझ एसएलसी नजिकिँदा कक्षा ९ र १० मा लगभग सबैजसोले ‘अटो भराउने’ चलन थियो । मैले पनि भराएको थिएँ । छात्राहरूले अटो भर्न स्विकार्दा र तिनले अटो भर्न दिँदा फ्रायड महोदय नै निःशब्द हुने गरी खुसी प्रकट गर्न मुटु छाती फोडेर निस्कुँलाझैं गर्थ्यो । पछिल्लोपल्ट २०५१ सालमा त्रिचन्द्र क्याम्पसमा बीए दोस्रो वर्ष पढ्दा मैले आशा शर्मा नामकी महिला मित्रको कापीमा अटो भरेको थिएँ । त्यसमा बौद्धिकता झल्काउन मैले अंग्रेजीमा अनेक लेखेको थिएँ । एउटा अहिले पनि सम्झन्छु, ‘एभ्री एन्ड अफ जर्नी इज द अनादर बिगिनिङ ।’ आशा कहाँ छिन्, थाहा छैन । आज ३१ वर्षपछि भन्छु, मैले त्यो वाक्य वानिरा गिरीको उपन्यास ‘कारागार’ बाट उडाएको थिएँ । अटोकापी र आफ्ना पुराना साहित्यको ढड्डा मैले पछिसम्म सुरक्षित राखेको थिएँ । ०७२ सालको महाभूकम्पमा ती सबैजसो सहिद भए ।हुलाकबाट पत्रहाम्रो स्कुल र कलेजको जमानामा हुलाक निकै प्रचलनमा थियो । २०४६ सालको कुनै महिनाको ‘मधुपर्क’ मा मनु ब्राजाकीको गजल संरचनासम्बन्धी लेख पढेपछि म संसार भुलेर गजल लेखनमा होमिएँ । उत्पातै उत्कृष्ट गजल लेख्छु भन्ने भ्रम थियो । तीमध्ये एउटा गजलको दुई शेर अहिले पनि सम्झन्छु–हिँड्दा हिँड्दै बाटोमुनि खुट्टा मेरो खस्क्यो ।पाठो देखी ब्वाँसोले हरियो घाँस पस्क्यो ।गालाभरि चेपागाँडा झुन्डिएछन् तिम्रा,तिम्रो श्रीमान् मलाई देख्दा नचिनेझैं मस्क्यो ।पूर्वप्रेमिकालाई धेरैपछि भेट्दाको कल्पनामा मैले यस्तो लेखेको थिएँ । सम्झँदा अहिले आफैंलाई खित्का छुट्छ । दिनकै २५–३० वटा गजल लेख्थेँ । कहिले त रातैभरि लेख्थेँ, भर्दा डोकै भरिन्थ्यो होला । अनि ‘गोरखापत्र’, ‘मधुपर्क’, ‘गरिमा’, ‘समीक्षा’, ‘दृष्टि’, ‘प्रकाश’ लगायत राजधानी र बाहिरका विभिन्न पत्रिकामा हुलाकबाट अनवरत पठाइरहन्थेँ । ती छापिँदैनथे, सोझै डस्टबिनमा पुग्थे होलान् । सम्पादक र पत्रकारहरूसँग चिनजान थिएन । हरेकजसो पत्रिकामा असम्भार पत्रहरू ओइरन्थे । सम्पादकले विरलै पढ्न भ्याउँथ्यो । २०५२ सालमा ‘दृष्टि’ साप्ताहिकको कार्यालयमा देखेर मैले यो थाहा पाएको थिएँ । त्यसअघि रेडियो नेपालमा गीत फर्माइस गर्न कति पत्र पठाउँथे ! त्यसमा पनि मेरो नाम आउन्नथ्यो । वीरगन्जबाट गहवा अन्सारी, कुर्बान अन्सारीलगायतको नाम भने दिनदिनै आउँथे ।त्यसैताका रेडियो नेपालमा समाचार वाचकका रूपमा हाम्रो गाउँका दाइ माधव घिमिरे जागिरे भएका थिए । उनलाई भनेपछि बल्ल मेरो नाम फर्माइस गीतमा बजेको थियो । उनले चलाउने ‘युवा संसार’ मा २०४८ सालमा पहिलोपल्ट मेरो गजल प्रसारण भएको थियो । त्यसबापत् सय रुपियाँ पारिश्रमिक पाएको थिएँ । लेखेर पहिलोपल्ट पैसा पाउँदा मेरा खुट्टा भुइँमा थिएनन् । अहिले मलाई लाग्छ, हुलाकबाट पठाइएका मेरा रचना नछापिनु स्वाभाविक थियो । ओइरो लागेका पत्रहरू सम्पादक र कार्यक्रम सञ्चालकले पढ्नै भ्याउँदैनथे । कालिकास्थानस्थित ‘समीक्षा’ साप्ताहिकको कार्यालयमा सम्पादक विनोदमणि दीक्षितले पत्रको ओइरो देखाएर मलाई यही भनेका थिए । चिनजान नहुँदै हुलाकबाट पठाएको भरमा मेरो रचना छाप्ने पहिलो साहित्यिक पत्रिका थियो, ‘अनुराग’, सम्पादक थिए– ललिजन रावल । त्यसपछि हुलाकबाटै पठाउँदा निरन्तर छापिरहने अर्को साहित्यिक पत्रिका थियो– ‘नवकविता’ । सम्पादक हरि शर्मा थिए ।हवाईपत्रमा साहित्यत्यति नै बेला साहित्यिक हवाईपत्र निकै प्रचलनमा थियो । सुरुवात कहाँबाट कसले गर्‍यो, थाहा छैन । ठूला पत्रिकाले रचना नछापेपछि आफ्नो र आफूजस्ता अरूको रचना छाप्ने उद्देश्यसहित यसको सुरुवात भएको हुनुपर्छ । त्यतिखेर नाटककार कृष्ण शाह ‘यात्री’ द्वारा सम्पादित ‘ज्योति’ हवाईपत्र मेरो ठेगानामा नियमित आउँथ्यो । बिस्तारै अरूका पनि आउन थाले । छत्र क्षितिजले अर्को हवाईपत्र निकाल्थे, काशीराम विरसले अर्को । ठूला पत्रिकाले रचना नछापेको तोडमा म पनि ठुटे सम्पादक बन्ने होडमा लागेँ । त्रिचन्द्र क्याम्पसमा बीए पहिलो वर्ष पढ्दै गर्दा २०४९ सालमा म पनि ‘दर्पण’ हवाईपत्रको सम्पादक भएँ ।गाउँकै अरू तीन जना सम्पादक मण्डलमा रहे । हामी गाउँकै साथीभाइका रचना परिष्कार गरेर छाप्थ्यौँ । बाहिरबाट पनि रचना आउँथे । बेलाबेला गजल विशेषांक निकाल्थ्यौँ । हरेकजसो अंकमा विश्व सिनेमाबारे म जानकारीमूलक लेख लेख्थेँ । हामी विज्ञापन लिन विभिन्न गाविस, सिनेमा हल र विद्यालय पुग्थ्यौँ । पत्रिकाबाट आएको भनेपछि मानिसहरू भेट्न उत्सुक हुन्थे । हवाईपत्र देखाएपछि भने ती हाँस्न थाल्थे । तैपनि तिनले र गाउँकै केही व्यक्तिले थोरैतिनो आर्थिक टेवा दिएर मेरो सम्पादक बन्ने रहर र पत्रकार बन्ने जग उठाउन सहयोग गरे भन्ठान्छु ।पत्रिका निस्केको केही दिन हाम्रो व्यस्तता हेर्नलायक हुन्थ्यो । हामीले केही ग्राहक बनाएका थियौँ । तिनकहाँ पुर्‍याउन जाने, मान्छेको समूह, चिया पसल र अन्य पसलमा पुगेर बेच्न हामी व्यस्त हुन्थ्यौँ । हामीलाई देख्नेबित्तिकै मान्छेहरू ‘सम्पादकहरू आए’ भनेर उडाउँथे । हामी मक्ख पर्थ्यौं । गाउामा बेच्न ग्राहककहाा पुर्‍याइसकेपछि नाम चलेका लेखक अनि ‘युवामञ्च’ को पत्रमित्रता स्तम्भ पल्टाएर साहित्यमा रुचि भएका व्यक्तिको ठेगाना टिपेर हामी जिल्ला हुलाक कार्यालय भक्तपुर पुग्थ्यौँ । हुलाकले छाप लगाएर पठाउने प्रक्रियामा राख्थ्यो । त्यतिखेर भक्तपुर र काठमाडौँका जिल्ला हुलाक कार्यालयमा टेक्ने ठाउँ हुँदैनथ्यो ।पत्रमित्रत्यतिखेर पत्रमित्रताको प्रचलन पनि उधुमै थियो । म्यागेजिनहरूमा राशिफलपछि सबैभन्दा लोकप्रिय स्तम्भ नै त्यही थियो । कवि भावेश भुमरीको दार्जिलिङकी युवतीसित प्रेम र विवाह नै पत्रमित्रतामार्फत भएको थियो । हालै उनीहरूले तिनै प्रेमपत्र संग्रह गरी पुस्तक निकालेका छन् । पत्रपत्रिकामा रचना छापिन थालेपछि मलाई पनि पत्रहरू आउन थाले । उनीहरूलाई जवाफ पठाउनु र सम्पादकलाई खुसी पार्ने खालका चिठीसहित रचना पठाउनुबाहेक मलाई भने पत्रमित्र बनाउने जाँगर चलेन । हो, बरु दसैँ, तिहार र नयाँ वर्षमा प्रिय साथीहरूलाई हुलाकबाट शुभकामना कार्ड धेरै पठाएँ । जवाफचाहिँ थोरैको मात्र आउँथ्यो । पूर्ण ठेगाना नहुँदा चिठी नै ठाउँमा पुगेन होला ।नेपाल टेलिभिजनमा हास्य कलाकार गोपालराज मैनालीले चलाउने बाल कार्यक्रमबाट मैले चिठी पठाउने तरिका सिकेको थिएँ । यसरी मैले पहिलोपल्ट पठाएको चिठी बबिता नामकी सहपाठीलाई थियो । दधिकोटस्थित अरनिको माविमा कक्षा ४ मा पढ्दा ‘सपकिपर’ को हिज्जे र माने भन्न सक्ने म मात्र थिएँ । अंग्रेजी पढाउने नवराज सरले नआउने जति सबैलाई बेन्चबाट उठाएका थिए । तिनका कान पक्रेर गाला चड्काउनुपर्नेमा मैले चड्काएजस्तो मात्र गरेँ । बबिताको पालामा त उसको गाला मुसारेजस्तो मात्र भएछ । सबै जना हाँसे । यी सब नियालिरहेका नवराज सरले ‘चड्काउने त्यसरी होइन, यसरी’ भन्दै देब्रे गाला दाहिनेतिर पुग्ने गरी मलाई नै चड्काइदिए । मैले चड्कन खाएकोमा हाफटाइमपछि एक बथान केटीहरूले मप्रति सहानुभूति प्रकट गरे । त्यसमा बबिता पनि थिई । ऊ केही बोलिन, तर उसको हेराइ मनमा मुरली बजाउने खालको थियो । बस्, मैले उसलाई भावुक चिठी लेखेर हुलाकमार्फत पठाएँ । ठेगानामा उसको नाम, थर र गाउँ राखिदिएँ । पूर्ण ठेगाना थाहा थिएन । त्यो चिठी उसकहाँ पक्कै पुगेन होला किनभने त्यसबारे उसले मलाई कहिल्यै कुनै प्रतिक्रिया दिइन ।अन्त्यमा,पत्रमित्रता, अटो, चिठीजस्ता कुरा अब त एकादेशका कथा भए । तै, सरकारी कामकाजमा चिठीको प्रचलन अहिले पनि छ । त्यसैले झिँगा धपाउँदै बस्नुपरे पनि हुलाक कार्यालयहरू अझै अस्तित्वमा छन् । सन् १९८६ जनवरी १ मा इन्टरनेट सुरु भयो भने हटमेल १९९६, याहु १९९७ र जीमेल २००४ मा । बिस्तारै कम्प्युटर युग सुरु भयो । लेखकहरूले कम्प्युटरमा लेख्न थालेको पनि धेरै भइसक्यो । प्रदीप नेपाल, अभि सुवेदी र खगेन्द्र संग्रौला नेपालमा कम्प्युटरमा लेख्न सुरु गर्ने लेखकका रूपमा चिनिन्छन् । इमेल सुरु नहुँदा फ्याक्सको जमाना थियो । अखबारका पृष्ठ सम्पादक र अपरेटरहरू फ्याक्सबाट आउने मधुरा अक्षर नबुझेर हैरान हुन्थे । इमेल आएपछि फ्याक्स पनि बिदा भयो ।पत्रपत्रिकामा हुलाकमार्फत मैले हस्तलिखित धेरै गजल र कविता पठाएँ । पछि लेख पनि पठाएँ । ‘किशोर’, ‘पर्दा’, ‘मनोकामना’, ‘रोशनी’, ‘कामना’, ‘साधना’, ‘स्टार’ जस्ता पत्रिकामा हुलाकबाटै पठाएका मेरा लेख छापिन्थे । पछि आफैँ गएर सम्पादकलाई भेट्न थालेँ । त्यसले सम्पादकसँग चिनजान भयो र छापिन गाह्रो परेन । २०६० सालमा कम्प्युटरमै लेख्न र इमेल चलाउन थालेपछि त अर्कै युगमा प्रवेश गरियो ।"
डेटाको भण्डारमा पुरिएको स्मृति,"काठमाडौँ — आज फाइलहरू क्लाउडमा सुरक्षित छन्, फिल्म मोबाइलमै हेर्न मिल्छ अनि तस्बिर एकै क्लिकमा सम्पादन हुन्छ । गीतहरू स्ट्रिमिङ एपमा छन् । घडीदेखि क्यामरा, रेकर्डर, क्याल्कुलेटर सबै एउटै मोबाइल स्क्रिनमा भएकाले दसथोक बोक्नै परेन । तर, जमाना यस्तो पनि थियो, जब फिल्म रिलमा खिचिन्थ्यो, क्यासेटमा गीत रेकर्ड हुन्थे, फ्लपी डिस्कमा फाइल ओसार–पसार गरिन्थ्यो, गीत सुन्न विभिन्न छाँटकाँटका अत्याधुनिक ‘वाकम्यान’ हरू थिए अनि पेजरमा छोटो–मिठो सन्देश आउँथ्यो– यस नम्बरमा कल गर्नु है ३६१४...!अहिलेका उन्नत रोबट, एआई र इन्टरनेट अफ थिङ्स (आईओटी) देख्दा हामीलाई लाग्न सक्छ, प्रविधिजति हाम्रै पालामा बनेको हो । तर, सञ्चार र प्रविधि क्षेत्रको लामो अनुभव बटुलेका व्यक्तिहरूको विगत खोतल्दा थाहा हुन्छ, प्रविधिको लहरले कैयौं चिज ल्यायो, फेर्‍यो अनि हरायो पनि । दैनिक जीवनसँग जोडिएका ग्रामोफोन, क्यासेट प्लेयर, श्यामश्वेत टेलिभिजन, एन्टिना, रोटरी फोन, फ्याक्स मेसिन, एनालग क्यामरा हुँदै पछिल्लो प्रविधिमध्ये पेजर, सीडी, क्यासेट चक्का, पेन ड्राइभ, आइपड, अलार्म घडीजस्ता कुनै बेलाका ‘विलासी’ प्रविधि अहिले विस्थापित भएका छन् ।फिल्म सम्पादनदेखि थ्रीडी एनिमेसन, सफ्टवेयर विकास, मिडिया र कला क्षेत्रको प्रविधि विकासमा सधैं होमिएका करुण थापा विगत सम्झँदा रिलको गन्ध सम्झिन्छन् । सिनेमा छायांकनका सुरुवाती दिनमा प्रयोग हुने लमतन्न रिल, प्रोजेक्टर, क्ल्याप बोर्ड र अलग–अलग रूपमा रेकर्ड गर्नुपर्ने अडियो, भिडियोको त्यो युग– सबै अहिले प्रविधिको नवीनतम संस्करणमा विलय भएको उनले देखेका छन् । कतिपय प्रविधि विस्थापित गर्न उनी आफैंले पनि भूमिका खेले । जस्तै– नेपाली फिल्म सम्पादनको परम्परागत एनालग प्रविधिलाई डिजिटल रूपान्तरण गर्ने उनको पहललाई फिल्म क्षेत्रले कदरै गरेको छ ।‘पहिले फिल्मका भिडियोहरू १६ एमएम, ३५ एमएमका रिलमा रेकर्ड हुन्थे, अडियो र भिडियो अलगै रेकर्ड गर्नुपर्थ्यो, सम्पादन गर्ने बेला क्ल्याप बोर्डको आवाजमा साउन्ड सिङ्क गरिन्थ्यो,’ थापा भन्छन्, ‘प्रोजेक्टरमा रिल राखेर फिल्म देखाइन्थ्यो । पछि घरमा फिल्म हेर्न भीएचएस चक्का र डेक भाडामा लिने चलन आयो । सीडी, डीभीडी हुँदै पेन ड्राइभमा फिल्म स्टोर गर्न सकिने भयो । अहिले त सबैखाले फाइल क्लाउडमै राखिन्छ ।’मोबाइल युगको आगमनअघि थापा कम्मर–पेटीमा पेजर बाँधेर हिँड्थे । कुनै नम्बरबाट म्यासेज आउँथ्यो, विस्तृत विवरण बुझ्न उनी फोन खोज्दै भौंतारिन्थे । ‘फोन’ भनेको अहिलेको स्मार्टफोनको त कुरै भएन, पुरानो बार फोन पनि होइन, रोटरी टेलिफोन । जुन फोन लिन उनले तत्कालीन दूरसञ्चार संस्थान (हालको नेपाल टेलिकम) मा निवेदन दर्ता गरेर ६/७ वर्षसम्म पालो कुर्नुपरेको थियो । फोन लिन ६/७ हजार रुपैयाँ डिपोजिट पनि गर्नुपर्थ्यो, त्यो पैसाले आधा तोला सुन आउँथ्यो, पोखरेली चामलको मूल्य प्रतिक्विन्टल ४ सय रुपैयाँ थियो ।आजभन्दा ४३ वर्षअघि, सन् १९८२ मै थापाले आफ्नो पहिलो कम्प्युटर किनेका थिए– एप्पल टु । त्यसपछि सिनक्लेयर स्पेक्ट्रम जेडएक्स–८१ चलाए । बेलायती कम्पनी, सिनक्लेयर रिसर्चले निर्माण गरेको सो कम्प्युटर टीभीमा जोडेर चलाउनुपर्थ्यो । त्यो बेला कसले सबैभन्दा सस्तो मूल्यमा कम्प्युटर बनाउने भनेर एप्पल, टीआरएस–८०, कमोडोरजस्ता कम्पनी र ब्रान्डहरूबीच होडबाजी चलेको थियो । त्यहीबीच बेलायती उद्यमी सर क्लिभ सिनक्लेयरले ‘सिनेक्लेयर’ ब्रान्डको पसर्नल कम्प्युटर निर्माण गरेर बजारमा ल्याए । त्यो बेला १ हजार पाउन्डभन्दा कम मूल्यमा कम्प्युटर बेच्ने पहिलो कम्पनीका रूपमा यो चर्चित बन्यो ।सन् १९८० को दशकको मध्यतिर कम्प्युटर बजारमा व्यापक प्रतिस्पर्धा बढिरहेका बेला कमोडोर, एमर्स्ट्याड र विशेषगरी आईबीएमजस्ता कम्पनीहरूले ग्राफिक्स, साउन्ड र युजर एक्सपेरियन्स सुधार गर्दै शक्तिशाली कम्प्युटरहरू सार्वजनिक गरे । खासै नवीन सुविधा ल्याउन नसकेपछि सिनक्लेयर भने त्यो प्रतिस्पर्धामा पछि पर्‍यो । पसर्नल कम्प्युटरहरू मनोरन्जनबाट काम र उत्पादनशीलतातिर ढल्किँदै गए । सिनक्लेयरका कम्प्युटरहरू मुख्यतया गेम खेल्नका लागि लोकप्रिय भए पनि, व्यावसायिक प्रयोगकर्ताहरूका लागि आवश्यक पर्ने सुविधा र सफ्टवेयर यसमा थिएनन् । त्यसैबीच आईबीएम पीसीले व्यावसायिक बजारमा प्रभुत्व जमायो ।कम्प्युटर मात्रै होइन, प्रविधिविज्ञ थापाले कुनै पनि डिजिटल फाइल एक कम्प्युटरबाट अर्को कम्प्युटरमा लैजान प्रयोग हुने फ्लपी डिस्कको आकारसँगै समयको रूपान्तरण देखे– ८ इन्च, ५.२५ इन्च, ३.५ इन्च हुँदै अन्ततः सीडीले फ्लपीलाई विस्थापित गरिदियो । पेन ड्राइभ आएपछि सीडी मासिए । क्लाउड स्टोरेजको सहजतासँगै पेन ड्राइभको पनि आवश्यकता घट्यो । क्लाउडपछि के आउने हो, अहिले भन्न गाह्रो छ । तर, कतिपयले एज कम्प्युटिङको भविष्यवाणी गरेका छन् । प्रविधिमा यस्तै हो, उन्नत भर्सन र प्रणाली भित्रिँदै जाँदा, विद्यमान प्रणाली विस्थापित भइरहन्छन्, त्यो पनि असाध्यै द्रुत गतिमा ।थापाको प्रविधि–यात्रा कम्प्युटरमा सीमित थिएन । उनी इलेक्ट्रोनिक टाइपराइटर, फ्याक्स मेसिन र डट म्याट्रिक्स प्रिन्टर चलाउने पुस्ताका हस्ती हुन् । डट म्याट्रिक्स प्रिन्टर अझै पनि बैंक, वित्तीय संस्था, सरकारी कार्यालयहरूमा प्रयोग भइरहेकै छ । ‘क्यार क्यार गर्दै बिल छाप्छ यसले,’ थापा भन्छन्, ‘मसँग पनि छ पुरानो यस्तो प्रिन्टर ।’ सामान्यतया कार्यालयहरूमा अहिले लेजर, इंकजेटजस्ता प्रिन्टरहरू राखिएका हुन्छन् । ट्वाक्क थिचेर आधा फन्को घुमाउनुपर्ने रोटरी फोन, पछाडि ठूलै जुरो उठेका सीआरटी मनिटर, क्यार-क्यार आवाज निकाल्ने डट म्याट्रिक्स प्रिन्टर, ८.५ इन्चका फ्लपी डिस्क, टाइपराइटर, क्रोम क्यासेट चक्का, सीडी प्लेयर, डीभीडी प्लेयरजस्ता ‘लिगेसी’ प्रविधि थापाले घरमा संगृहित गरेका छन् ।‘आगो लाग्यो दिलैमा, दमकल बोलाइदेऊ..’ जस्ता गीतमा पनि प्रविधिकै माग गर्ने थापाले क्यामरा, क्यासेट, कम्प्युटरको प्रगति नापेझैं वरिष्ठ पत्रकार किशोर नेपालले पनि ऐतिहासिक म्याकिन्टसदेखि सिमेन्स फोन हुँदै झन्डै सुटकेसजत्रो अडियो रेकर्डर र टाइप गरिसकेपछि फर्किएर एडिट गर्न नमिल्ने टेलिप्रिन्टरको युग भोगेर आएका छन् । उनले सिसाकलमले समाचार लेखे, लेटरप्रेसमा सम्पादन गरे अनि नेपालमै पहिलो पटक प्रयोगमा ल्याइएका यन्त्रहरूसँग साक्षात्कार पनि । २०२४/२५ सालतिर, समाचार लेख्न र छाप्न लेटरप्रेस र फ्ल्याटप्रेस प्रयोग हुन्थ्यो । संवाददाताले हातले लेखेका समाचार कम्पोजिटरहरूले लेटरप्रेसमा कम्पोज गर्थे । साना–साना धातुका अक्षरहरू एक–एक गरी उठाउनुपर्थ्यो र तिनलाई काठ वा धातुको ‘कम्पोजिङ स्टिक’ मा मिलाएर शब्द, वाक्य र अनुच्छेद बनाउनुपर्थ्यो । धातुका अक्षरहरूमा हुने सिसाले औंला काटेर हात छियाछिया हुन्थ्यो, कागज राताम्मे, समाचार छापिन्थ्यो, ब्ल्याक एन्ड ह्वाइटमा...।पत्रकार नेपाल त्यही वातावरणमा हुर्किए, कुनै समाचारमा ‘श्री ५’ लेख्दा टाइप–केसबाट ‘५’ अक्षर खसेर ‘श्री महाराजाधिराज’ बन्ने जोखिम हुन्थ्यो । त्यस्ता ‘सिल्ली’ त्रुटिमा समेत सम्पादकहरू ‘पञ्चे’ को कारबाहीमा परेको सम्झिएर नेपाल अहिले विरक्तिको हाँसो हाँस्छन् । २०३६ सालको जनमत संग्रहपछि नेपालमा ठूला आकारका साप्ताहिक पत्रिकाको विस्तार भयो । अन्तर्वार्ता लिँदा हातैले उतार्न भ्याउने पत्रकार नेपाललाई ‘साप्ताहिक मञ्च’ मा पदम ठकुराठीले सानो टेप रेकर्डर थमाए । ‘त्यसअघि माइक्रो टेप नभएर ठूला टेप बोक्नुपर्थ्यो, रेडियो नेपालकाहरू सुटकेसझैं बोकेर हिँड्थे,’ उनी सम्झन्छन्, ‘मलाई रेकर्डर चाहिँदैन थियो, म त हातैले टिपिसक्थें ।’२०३९ सालमा स्ट्यान्फोर्ड विश्वविद्यालयमा छात्रवृत्ति पाएर अमेरिका गएका उनले त्यहाँ पहिलो पटक म्याकिन्टस देखे, स्टिभ जब्सको अनौपचारिक डेमोसहित ! सिलिकन भ्याली र कम्प्युटर विज्ञानको विकासमा स्ट्यान्फोर्डको योगदान विशेष मानिन्छ । यस विश्वविद्यालयलाई कतिपयले सिलिकन भ्यालीको जन्मदाता भन्ने गरेका छन् । यहाँका प्राध्यापक, रिसर्चर र विद्यार्थीहरूले कम्प्युटर र प्रविधि क्षेत्रमा अनेक आविष्कार गरेका छन् । जब्सले सन् २००५ मा यस विश्वविद्यालयको दीक्षान्त समारोहमा दिएको भाषण निकै चर्चित छ, यसको भिडियो विश्वविद्यालयको युट्युब च्यानलमा हेर्न सकिन्छ । आफ्नो सफलता राम्ररी चाख्न नपाई ५६ वर्षको उमेरमै स्टिभ जब्स बितेर गए, पत्रकार नेपाल यसमा दुःख–मनाउ गर्छन् , ‘जब्सले एप्पलको खास सफलता अनुभव गर्न भ्याएनन् ।’वि.सं. २०२० को दशकको पूर्वार्द्धमा महाँकालथानको टाइपिङ सेन्टरमा किबोर्ड चलाउने तालिम लिएका पत्रकार नेपाललाई स्ट्यान्डफोर्डका आईबीएम कम्प्युटरमा हात बसाल्न गाह्रो भएन । उनी अमेरिकाबाट फर्केर रोयटर्समा काम थाल्दा टेलिप्रिन्टरमार्फत समाचार पठाउने जमाना आयो । त्रिपुरेश्वरको दूरसञ्चार संस्थानको कार्यालयमा पाँच वटा टेलिप्रिन्टर क्याबिन थिए, उनी एउटा न एउटा क्याबिनमा छिर्थे । त्यो बेला विदेशको कार्यालयमा समाचार पठाउने एकमात्र आधुनिक साधन नै टेलिप्रिन्टर थियो । यो टाइपराइटरजस्तै देखिने एउटा इलेक्ट्रो–मेकानिकल डिभाइस थियो, जसले एउटा डिभाइसमा टाइप गरिएका अक्षरहरू अर्को टेलिप्रिन्टर डिभाइसमा प्रिन्ट गरिदिन्थ्यो । यता टाइप गरिएका समाचार हजारौं किलोमिटर टाढा प्रिन्ट हुन्थे । यसमा ब्याक गएर सम्पादन गर्न मिल्दैन थियो । चित्र, ग्राफिक्स केही पनि पठाउन सम्भव थिएन ।‘मैले त्रिपुरेश्वरमा लेखेका शब्दहरू रोयटर्सको लन्डन वा दिल्ली कार्यालयमा प्रिन्ट हुन्थे,’ पत्रकार नेपाल सम्झन्छन्, ‘त्यसको खट, खट आवाजसँगै मेरा समाचारहरू विश्वभर फैलिन्थे । राजनीतिक–आर्थिक विषयमा म रिपोर्टिङ गर्थें, हिमाल आरोहणको समाचार एलिजाबेथ हलीले गर्थिन् । रोयटर्सले उनलाई छुट्टै टेलिप्रिन्टर दिएको थियो, त्यो उनकै घरमा थियो ।’ त्रिपुरेश्वरको टेलिप्रिन्टर चलाउन रोयटर्सले नै शुल्क तिरिदिन्थ्यो । एपी, एफपीजस्ता अन्तर्राष्ट्रिय समाचार एजेन्सीमा आबद्ध भोला राणा, विनोद गुरुवाचार्यजस्ता पत्रकारहरूले पनि सुरुमा त्यहींको टेलिप्रिन्टर क्याबिन प्रयोग गर्थे, पछि कतिपयले घरमै यो डिभाइस राखेको नेपाल बताउँछन् ।हिजोका यस्ता कैयौं प्रविधि आज छैनन्, न त तिनको खास आवश्यकता नै छ, किनभने तिनै प्रविधिको उन्नत भर्सन अहिले हामीसँग छ । जाँतोको सट्टा विद्युतीय ग्राइन्डर भएजस्तै ! तर, शिक्षा, सञ्चार र समग्र मानव जीवनकै प्रगतिको जग बसाल्न पुराना प्रविधिले पुर्‍याएको योगदान चटक्कै बिर्सिन मिल्दैन । कतिपय प्रविधि अहिले दिग्गजहरूको सम्झनामा मात्रै बाँकी छन्, केही भने संग्रहालयमा पनि भेटिन्छन् । सके त सबै प्रविधिका केही नमुना जोगाएर राखे, विगत चियाउन सजिलो हुन्थ्यो ।त्रिभुवन विश्वविद्यालयको पत्रकारिता तथा आमसञ्चार विभागमा ऐतिहासिक कोलम्बियन ह्यान्ड प्रेस जोगाएर राखिएको छ । यो मोडलको प्रेसलाई अमेरिकाकै पहिलो फलामे प्रेस मानिन्छ, जुन सन् १८१३ मा जर्ज क्लाइमरले निर्माण गरेका थिए । सन् १९०८ मा जंगबहादुर राणाले बेलायतबाट फर्किंदा ल्याएको नेपालको पहिलो छापा, गिद्दे प्रेस पनि छाउनीस्थित राष्ट्रिय संग्रहालयमा छ । यो निकै गह्रौँ भएकाले उचाल्नु परे दुई/तीनजना मान्छे चाहिने संग्रहालयका सूचना अधिकारी नवराज अधिकारी बताउँछन् ।छापासँगै ध्वनि प्रविधिमा पनि थुप्रै फेरबदल आएका छन् । पहिलेको अकस्टिक युग, इलेक्ट्रिक, म्याग्नेटिक हुँदै अहिले डिजिटलमा छ । संगीतकार राजु सिंह म्याग्नेटिक युगको सम्झना गर्दै स्पुलमा रेकर्डिङ गर्दाको मिठास वर्णन गरेर थाक्दैनन् । उनलाई स्पुल रेकर्डिङ ताप्केमा झानेको दालजस्तै स्वादिलो लाग्छ । त्यसरी नै बनेका ६/७ हजारवटा क्यासेट चक्काहरू त उनले धूलो नजम्ने गरी दराजभित्र जम्मा गरेर राखेका छन् । ती प्ले हुँदैनन्, तर सम्झनाका अभिलेख बनेर बसेका छन् । उनले देखेका छन्, संगीत कसरी वान ट्र्याक रेकर्डिङबाट फोर ट्र्याक, एट ट्र्याक हुँदै अहिलेको एचडी र इम्मर्सिभ विधिसम्म आइपुगेको छ ।‘फोर ट्र्याक प्रविधि आउँदा पिङपङ बाउन्सिङ गरेर एउटा ट्र्याकलाई अर्कोमा सारेर, फेरि अर्कोमा मिलाएर नयाँ स्वाद सिर्जना गरिन्थ्यो,’ सिंह भन्छन्, ‘एनालग रेकर्डिङमा स्पुल प्रयोग हुन्थ्यो । त्यो रेकर्डिङको गहिराइ आजको डिजिटलमा छैन । ठूलो गज भएको त्यो स्पुलमा ध्वनि मात्रै होइन, भावना र मर्म कैद हुन्थे ।’ संगीतकार सिंह अहिले एआईले बनाउने गीतमा ‘भाइब’ भए पनि ‘भावना’ नभएको टिप्पणी गर्छन् । त्यसकारण, अहिलेको हाई–टेक जमानासमेत विश्व संगीतका कतिपय अभियन्ता भावना र गहिराइको खोजीमा पुनः एनालग र भिनायल रेडर्ड्सतर्फ फर्किंदै गरेको उनी औंल्याउँछन् । यसको सानो झलक त हामीकहाँ नै गायक सुगम पोखरेलले प्रस्तुत गरेका छन् । उनले ‘सोलो ट्र्याक’ को जमानामा ९ वटा गीत संग्रहित पूर्ण कदको एल्बम हालै निकालेका छन्, त्यो पनि क्यासेट चक्काको डिजाइनमा । सुगम आफ्ना श्रोतालाई ‘नोस्टाल्जिक’ बनाउने प्रयत्नमा छन् ।यो सांगीतिक दुनियाँको कथा थियो, जहाँ आज ध्वनिभित्र भावनाको खोजी भइरहेको छ । कुनै बेला शब्द, संगीत र स्वरहरू स्पुलमा रेकर्डिङ हुँदै गर्दा, डेटा र डायल–अप कनेक्सनजस्ता प्रविधि पनि काठमाडौंका गल्लीहरूमा ‘टु टु टु, टि टि टि...’ जस्तो रोबोटिक आवाजमा गुञ्जिँदै थिए । त्यही बदलिँदो परिवेशमा गुणकेशरी प्रधानको प्रविधिसँगको यात्रा सुरु हुन्छ । ‘त्यो बेला किलोबाइट पनि ठूलो लाग्थ्यो, आजको गिगाबाइट र टेराबाइट त सोच्न पनि सकिँदैन थियो,’ नेपालको पहिलो महिला कम्प्युटर इन्जिनियर भनेर चिनिने प्रधान भन्छिन्, ‘सन् १९८० मा तत्कालिन सोभियत संघ गएपछि मैले कम्प्युटर इन्जिनियरिङ भन्ने विषयबारे पहिलोपल्ट सुनेकी थिएँ । सुन्नासाथ त्यही विषय पढेँ ।’सन् १९८६ मा स्नातकोत्तर सकेर नेपाल फर्किंदा यहाँ भर्खर कम्प्युटर सेन्टरहरू खुल्दै गरेको उनी सम्झिन्छिन् । मानिसहरू एक महिनादेखि एक वर्षसम्मको कम्प्युटर ट्रेनिङ लिन्थे । उनी तत्कालिन दूरसञ्चार संस्थानमा आबद्ध भइन् । त्यहाँ बिल प्रोसेसिङ गर्ने प्रणाली थिएन, नेसनल कम्प्युटर सेन्टरमा प्रोसेस गर्न पठाउनुपर्ने र ५/६ महिनापछि मात्रै बिल फिर्ता आउँथ्यो । ‘त्यो हालत थियो, हामीले टेलिकममा माइक्रो कम्प्युटर ल्याएर बिलिङ एन्ड कस्टमर केयर सर्भिसको सुरुवात गरेका थियौं,’ प्रधान भन्छिन्, ‘इन्टरनेट चाहिँ हामीभन्दा पहिले मर्कन्टाइललगायत निजी सेवा प्रदायकले नै सुरुवात गरिसकेका थिए । हामीले डायल–अप इन्टरनेट भित्र्याउँदा कतिपयले खिसी पनि गरे ।’अहिले विस्थापित भइसकेको डायल–अप इन्टरनेट प्रविधि आम मानिसलाई इन्टरनेटको स्वाद चखाउने पहिलो माध्यम थियो । नेपालमा डायल–अपको आगमनसँगै साइबर क्याफेहरूको लहर आयो, अहिले त ‘साइबर क्याफे’ भनेकै नबुझ्ने पुस्ता हामीसँग छ । बुझाइहालौं– प्रयोगकर्ताहरू प्रतिघण्टा शुल्क तिरेर त्यहाँ इन्टरनेट चलाउँथे । डायल–अप इन्टरनेटमा कम्प्युटरमै टेलिफोनको लाइन र मोडेम जोड्नुपर्थ्यो । त्यसपछि युजर नेम र पासवर्ड हालेपछि एक किसिमको रोबोटिक ध्वनि निस्किन्थ्यो– टुँ टुँ, क्रिक, क्रिक... यस्तै–यस्तै ! त्यसपछि बल्ल इन्टरनेट जोडिन्थ्यो । इमेल चलाउन याहु, हटमेललगायत प्रयोग हुन्थे। याहु र एमएसएन म्यासेन्जरको च्याट रुमबाट अरूसँग कुरा गर्न मिल्थ्यो । त्यो बेलाको सोसल मिडिया भनौं ! अलि पछि हाई फाइभ भन्ने पनि आयो ।प्रधानको सम्झनामा अझै ताजा छ, डायल–अप इन्टरनेटको आवाज अनि टेलिफोनको लाइन लिन त्रिपुरेश्वरदेखि थापाथलीसम्म लाइन लागेका ग्राहकको अनुहार । त्यो केबल उपकरणको कथा थिएन, प्रविधिमा हाम्रो समाजले चालेको पहिलो पाइला थियो ।"
मीनपचासका सिकारी महाराजाहरू,"उन्नाइसौं शताब्दीको सुरुवातताका । मीनपचासका सबैभन्दा जाडा ५० दिन सुरु हुनेबेला काठमान्डुमा श्री ३ महाराजको दरबारमा व्यस्तता एकाएक बढ्थ्यो । काठमान्डुवासी जाडो कटाउन बन्दोबस्ती मिलाउँदै गरेका हुन्थे भने दरबारका कर्मचारीचाहिँ महाराजाको दक्षिण–यात्रा तयारीमा धुम्मरधुस लागिरहेका हुन्थे । उता तराईका फाँटमा ओरालो लागेको तापक्रमसँगै औलो सार्ने लामखट्टे पातलिँदै जान्थे ।लामखुट्टेका क्रियाकलाप सुस्ताउँदा भने महाराजा जाग्थे र सुरु हुन्थ्यो– भव्य सिकार वा बाघको वधयात्रा । लामखुट्टे हराउँदा र तापक्रम ओरालो लाग्दा बाघ–गैंडाहरूको भने काल नजिकै आउँथ्यो । महाराजाहरूको बन्दुकको नाल र हात्तीको चालबाट त्यो कालले सालका जंगल प्रवेश गर्थ्यो । सयौं हात्ती तयार हुन्थे, सयौं माउते र हजारौं सहयोगी । यस्तो भव्य वधयात्रा सुरुवात गरेका थिए, श्री ३ महाराज जंगबहादुर राणाले ।यस्ता बाघको वधयात्रा छिमेकी भारतमा भने धेरैअघिदेखि नै भइरहेको थियो । भारतमा बेलायती शासनको चर्काचर्की थियो भने नेपालमा राणाहरूको । भारतका विभिन्न राज्यका राजा–महाराजालाई एकअर्काविद्ध लडाएरै बेलायतीले शासन बलियो बनाउँदै थिए ।बेलायती शासनका नाइकेसँग को बढी नजिक हुने भन्नेमा स–साना राज्यका राजा/महाराजाहरूको होडबाजी थियो । उनीहरू सिकारमा मस्त हुन्थे र बेलायती नाइकेहरूलाई बेलाबेला सिकारमा आमन्त्रण गर्थे । बेलायती नाइकेहरू नियमित सिकार गर्थे नै, धेरैजसो त नामुद सिकारी नै थिए ।खानाका लागि सिकार त मान्छेले हजारौं वर्षदेखि गरेकै हो, तर सौख र सानका लागि सिकारको चरम रूप बेलायतले विश्वका विभिन्न देशहरू कब्जा गर्न थालेबाट देखिएको थियो । बेलायतीहरूले पहिले एसिया र अफ्रिकाका देशहरू कब्जा गरे, त्यसपछि व्यापक सिकार गरेर कैयौ वन्यजन्तु सखाप पारेका थिए, बाघ–गैंडा त्यसको सिकार भएका थिए ।सिकारको तह कत्रो थियो भने सन् १८८० देखि सन् १८८४ सम्म भारतको भिसरोय बनेका बेलायती लर्ड रिपोनले उनको जीवनकालका विभिन्न चरणमा पाँच लाख ५६ हजार ८ सय १३ जनावर मारेका थिए, जसमा नेपालमा राणाहरूको निम्तोमा आउँदा मारिएका नौ बाघ र दुई गैंडा पनि पर्छन् । कुन महाराजाले बढी सिकार गर्ने भन्ने होडबाजी चलिरहेको हुन्थ्यो भारतमा ।त्यतैको सिको गर्दै यता नेपालमा पनि श्री ३ महाराजहरूले हरेक वर्ष लामो सिकार यात्रा गने थाले । राजा–महाराजाले पहिलेदेखि नै सोखका लागि सिकार त गर्थे, तर जंगबहादुरको पालादेखि भने राणाहरूले मीनपचासको समयमा सिकार अनिवार्य जस्तो बनाए । त्यो एउटा परम्पराकै रूपमा स्थापित गरियो ।जर्ज पाँचौंको सिकार टोली।सन् १८१७ मा जन्मेका जंगबहादुरले सन् १८४६ देखि सन् १८७७ सम्म नेपालको सत्तामा हालीमुहाली गरे । किताबी ज्ञानमा खासै चासो नभएका जंगबहादुरलाई शारीरिक रूपमा चलायमान हुनुपर्ने सबै कुरा मन पर्थे– खेलकुददेखि सिकारसम्म । हरेक वर्ष मीनपचासको समयमा तराईमा सिकार गर्न जाँदा जंगबहादुरले मात्रै ३१ वटा मीनपचासमा ४०० बढी बाघ मारेका थिए ।त्योभन्दा पहिले पनि राजा/महाराजाहरू सिकार खोज्न निस्किन्थे, तर जंगबहादुरले नयाँ प्रचलन सुरु गरे अर्थात् अरूले खोजेर ठिक्क पारेको सिकारलाई सकेसम्म चाँडै मार्ने । त्यसले मारिने जनावरको संख्या ह्वात्तै बढायो । उनले सिकारमा ‘नेपाली घेरा’ नामक नियम ल्याए । जंगेको नियममा के गरिन्थ्यो भने पहिले बाघ भएको कुनै स्थानमा पाडो वा राँगो लगेर बाँधिन्थ्यो, जसका कारण बाघ आकर्षित हुन्थे ।त्यसपछि तीन सय बढी हात्तीले दुई किलोमिटर आसपासको क्षेत्रमा गोलो घेरा बनाएर घेर्थे । बिस्तारैबिस्तारै ती हात्तीले घेरा साँघुर्‍याउँदै लैजान्थे भने घेराभित्रका बाघ पेलिँदै जान्थे । सिकार हात्तीमा सवार महाराजाहरूले त्यसैबेला घेराभित्रका बाघ मार्थे । भनिन्छ, कुनै–कुनै घेराभित्र त ६ वटासम्म बाघ भेटिन्थे । त्यसलाई सिकार–भोज अर्थात् हन्टिङ पार्टी भनिन्थ्यो ।जंगबहादुरले सन् १८७६ मा बेलायतका प्रिन्स अफ वेल्स इडवार्ड सातौंलाई निम्त्याएर पश्चिम नेपालको शुक्लाफाँटामा बाघको सिकार गराएका थिए । सन् १९११ मा इडवार्डका छोरा जर्ज पाँचौंले चितवनमा एक साता लामो सिकार यात्रा गरेका थिए, चन्द्रशमशेरका पालामा । त्यसको १० वर्षपछि सन् १९२१ मा जर्जका छोरा इडर्वाडले पनि चन्द्रशमशेरकै पालामा चितवनमै सिकार गरेका थिए ।चितवन खासमा सिकारको राजधानी थियो । त्यसमध्येको सबैभन्दा भव्य सिकार–यात्रा भने जर्ज पाँचौंको थियो, सन् १९११ मा । जर्ज पाँचौं दिल्लीमा भारतका सम्राट्को मुकुट लगाएर सिकारका लागि नेपाल पसे । तर, त्यसैदिन नेपालका राजा पृथ्वी वीरविक्रम शाहको मृत्यु भयो । राजा नै मरे पनि बेलायतका राजाको सिकार–यात्रा नरोक्ने निर्णय श्री ३ महाराज चन्द्रशमशेरले गरे ।सन् १९११ को डिसेम्बर १८ तारिख अर्थात् मीनपचासको एक दिन ! ठोरीको विकनास्थित क्याम्पबाट रिउ खोलाले बनाएको उपत्यकामा उनकै भ्रमणका लागि बनाइएको १३ माइल लामो बाटोमा कार चढी सिकारमा निस्किएका जर्जलाई चन्द्रशमशेरका छोरा बबरशमशेरले साथ दिएका थिए । साँझ साढे पाँच बजे राप्तीको दक्षिण किनारमा आइपुगेका राजाको भ्रमणबारे क्याम्ब्रिज विश्वविद्यालयमा संग्रहित त्यो बेलाको फिल्ड नोटमा लेखिएको छ ।‘त्यो सिकार यात्राका लागि ६ सय हात्ती, १२ हजार भरिया र दुई हजार सेवक प्रयोग भएको थियो । बाटोमा राजाले दुई बाघ मारे, जसलाई हात्तीहरूको झुन्डले उनैको सिकारका लागि घेरेर राखेका थिए । त्यसपछि १९ माइल मोटर–यात्रापछि लर्ड डुह्रामले एक बाघ र एक गैंडा, राजा जर्जले दुई गैंडा र लर्ड एनालीले एउटा गैंडा मारे । तीन बाघ र तीन गैंडा मारेपछि उनीहरू बिहानको खानामा सरिक भए,’ विश्वविद्यालयको सो कागतपत्रका आधारमा किइस रुकमाकरले छापेको अनुसन्धानपत्रमा लेखिएको छ ।डिसेम्बर २० बुधबारका दिन ठाउँ–ठाउँमा पाडा राखिएको थियो, बाघलाई आकर्षित गर्न । तीनवटा टोली खटाइएको थियो, दुई टोली बाघका लागि, एउटा गैंडाका लागि । पहिलो घेराभित्र फसेकी एक बघिनीलाई राजाले मारिहाले । दोस्रो घेरामा एउटा गैंडा र उसको बच्चा थियो । गैंडाले आफूलाई घेरिरहेका हात्तीमाथि आक्रमण गर्न थाल्यो र त्यो घेरा तोडेर भाग्न सफल भयो । तेस्रो घेरामा भने कम्तीमा चार बाघ थिए, जो मुटु छेडिएलाजस्तो आवाजमा कराइरहेका थिए ।ती बाघले पनि हात्तीलाई आक्रमण गरिरहेका थिए भने माहुतेहरू चिच्याइरहेका थिए । त्यही माहोलमा राजा जर्जले बन्दुक तेर्स्याए र चार बाघ ढलाए । जर्जको टोलीले आफ्नो ११ दिने बसाइका क्रममा ३९ बाघ, १८ गैंडा र चार भालु मारेका थिए । त्यस्तै, सन् १९३९ को अर्को एउटा सिकार–यात्रामा त एकैपटक १२० बाघ मारिएको थियो भने सन् १८५० मा जंगबहादुर राणा एक्लैले चितवनमा एउटै सिकार–यात्रामा ३१ बाघ मारेका थिए ।महाराजा जुद्धशमशेरले मात्रै सन् १९३३ देखि १९४० को बीचका सात वर्षमा ४३३ बाघ मारेका थिए, जुन अहिले नेपालमा रहेको बाघको कुल संख्याभन्दा पनि धेरै हो । नेपालभन्दा भारतमा विकराल थियो, बाघ हत्याको शृंखला । सन् १९३० देखि १९५५ बीच भारतको जयपुरबाट २५० माइल दक्षिणमा रहेको उदइपुरका महाराजाले १,००० बाघ मारेका थिए भने मध्यभारतको सुरगुजाका महाराजाले त्यसै समयमा १७१० बाघ मारेका थिए ।एकातिर राजा–महाराजाहरूले बाघ–गैंडाको सिकार गरिरहेका थिए । अर्कोतिर पश्चिमा देशका धनीले पनि सौखका लागि विश्वका विभिन्न देशमा पैसा खर्चेर सिकार खेल्न जाने र जनावर लिएर फर्कने अर्थात् हन्टिङ ट्रफी जम्मा गर्ने कामबढ्दो थियो, खासगरी पहिलो विश्वयुद्धपछिको समयबाट । त्यस्तो काम गराउन कम्पनी नै खोलेर लागेका एक जना गोराले राणाशासनकै बेला पनि नेपालमा केही विशेष सिकार यात्रा गराउँथे । त्यसरी पैसा कमाउने उद्देश्यले जंगली सिकार गराउने पहिलो गोरा थिए, अमेरिकी सिकारी चार्ल्स कोटार । इतिहास अध्येता मार्क लिचीको एक अध्ययनपत्रमा उनले लेखेका छन्, कोटार सन् १९१० मा बेलायती शासन चलिरहेका बेला पूर्वी अफ्रिका आएका थिए ।धनी अमेरिकी गोरा सिकारीलाई सिकार गराउने उद्देश्यले उनले सन् १९१९ मा कोर्टास् सफारी सर्भिस् स्थापना गरे, अफ्रिकामा । त्यो निकै चलेपछि कोटार नेपाल आए र तत्कालीन राणा–महाराजाहरूसँग दोस्ती बढाए । महाराजाले कोटारका सिकारी ग्राहकहरूका लागि दरबारसमेत प्रयोगका लागि उपलब्ध गराइदिन्थे भनेर लिचीको अध्ययनमा भनिएको छ । सन् १९२२ मा त कैशरशमशेर राणाले रु. ३५,००० अर्थात् त्यो बेलाको १२,६०० डलरमा दुई वटा गैंडा अमेरिकाको एउटा चिडियाखानाका लागि बेचेका थिए । यसरी सफारीमार्फत सिकार गराएर सिक्का आर्जन गर्न राणाहरूले धनी अमेरिकी गोरा सिकारीबाट सिकेका थिए ।श्री ३ हरूको शासन १९५१ मा ढल्यो, तर पनि बाघ–गैंडा ढाल्ने काम रोकिएन । प्रजातन्त्र आएको चार वर्षमै सन् १९५५ मा राजा त्रिभुवन मरे । उनका छोरा महेन्द्र नेपालका राजा भए । उनले प्रजातन्त्र मासेर पञ्चायती व्यवस्था लादे । महेन्द्र पनि श्री ३ हरूजस्तै सिकारका सौखिन थिए, व्यापकै सिकार गर्थे । राणाबाट सिकार राजामा सरेको थियो ।एकातिर राजा–महाराजाहरूले सिकार गरिरहेका थिए भने अर्कोतिर दोस्रो विश्वयुद्धपछि उरालिएको अर्थतन्त्रमा धनी हुँदै गएका अमेरिकी गोरालाई सिकार गराउने व्यवसाय व्यापक बन्दै थियो । अफ्रिका र एसियाका बाघ, गैंडा, सिंह जस्ता ठूला जनावर सिकार गराउने कम्पनी नै खोलेर व्यापार गरिरहेका थिए । नेपालमा पनि गोराहरू आउने क्रम बढ्यो । बेलायती त छँदै थिए, अमेरिकीहरूको आगमन पनि बाक्लिन थाल्यो । राणाहरू सेलाएका त थिए, तर सिकारको सौख भने कायमै थियो । सिधै सत्तामा नभए पनि राजाको वरिपरि उनीहरूकै हालीमुहाली थियो ।कोटारको सिकार सफारीपछि भने अरूले नेपालमा सिकारको व्यापार नै चलाएका भने थिएनन् । तर, राणाहरू हटेर शाहहरू आएपछि खासगरी महेन्द्र र उनका भाइ बसुन्धराको आडभरोसामा सिकार सफारीका लागि दुई गोरा चितवन पसे । ती गोरा थिए– अमेरिकी जोन कोपम्यान र आइरिस पिटर वार्यन । महेन्द्र कोपम्यानको प्रशंसक थिए भने बसुन्धराका प्रिय पात्र थिए पिटर ।महेन्द्र राजा भएको तीन वर्षमै सन् १९५८ मा नेपालमा रोयल नेपाल सिकार कम्पनी खोले । कोपम्यानभन्दा पहिले नै बसुन्धराको आदेशमा पिटरले सिकारको लाइसेन्स पाइसकेका थिए– सन् १९५३ मा । कोपम्यानले भने सन् ६० को दशकमा अमेरिकाका दुई धनी व्यापारी हर्व क्लेइन र टोडी ले वाइनेलाई नेपाल ल्याए । दुवै व्यापारी सिकारका सौखिन थिए । उनीहरूले चितवनमा पहिलो हन्टिङ लज खोले– टाइगर टप्स ।राणाहरू पछिको सबैभन्दा भव्य सिकार–सवारी महेन्द्रले गराएका थिए, चितवनमै । उनले पनि बेलायतकी महारानीलाई नेपालमा सिकार गराउने कार्यक्रम मिलाए । चितवन फेरि भव्य सजियो । जर्ज पाँचौंले बाघ मारेको ५० वर्षपछि आइपुगेकी थिइन् उनकी नातिनी बेलायतकी महारानी एलिजावेथ द्वितीय । पहिले त सडक मात्र बनाइएको थियो, तर महारानी एलिजावेथका लागि ४ हजार फिट लामो जहाजको रनवे नै नेपाली सेनाले मेघौलीमा बनायो, एक महिनामै । हजारौं मानिसलाई काममा खटाइएको थियो, दिनरात नभनी काम भइरहेको थियो । सेना, कर्मचारी, प्रहरी सबै लागेका थिए ।एक महिनामै दुई वर्ग माइलको क्षेत्रफलमा क्याम्पिङ र सिकार टेन्टको बस्ती नै तयार गरिएको थियो । दुबो बिछ्याएर सम्म मैदान बनाइएको थियो । भरतपुरबाट मेघौली जोड्ने बाटो बनेको थियो । त्यो बाघ सिकारका लागि चितवनका जंगलमा ३७६ हात्ती तैनाथ गरिएको थियो, जसले दुई माइल लामो लाम बनाएका थिए । सिकारमा जाँदा ६ वटा हात्तीलाई त बारका रूपमा प्रयोग गरिएको थियो, जहाँ महारानी एलिजावेथ र राजा महेन्द्रको टोलीलाई वाइनदेखि बियर सर्भ गरिएको थियो । तर, सिकार कार्यक्रममा सहभागी भए पनि महारानीले सिकार भने गरिनन् ।बेलायतलगायत पश्चिमा देशहरूमा त्यसरी बाघ–गैंडा लगायतका जनावर मारेकामा विरोध भइरहेको थियो । तर, एलिजावेथले राजा महेन्द्रको भव्य सिकार सवारी–यात्राको अनुरोध अस्वीकार गर्न सकिनन्, सिकार गर्न पनि चाहिनन् । एलिजावेथका श्रीमान् प्रिन्स फिलिपले त नाटक गर्न बन्दुकको ट्रिगर चलाउने औंलामा ब्यान्डेज लगाएर राजा महेन्द्रलाई आफूले सिकार गर्न नसक्ने बताएका थिए । त्यसपछि उनको सिकार टोलीका अरू सदस्यले जनावर मारेका थिए । यसरी बिस्तारैबिस्तारै विश्वभरि नै बाघमारा अभियानमा राजा–महाराजाहरूको मोहको विरोधमा अभियन्ता र सञ्चारमाध्यम लाग्न थालेपछि राजा–महाराजा नै त्यस अभियानमा सरिक हुन थालका थिए । एलिजावेथ र फिलिप पनि त्यो अभियानमा सहभागी भइसकेका थिए । बेलायतका पत्रिकाहरूमा लेखिएको थियो, ‘महारानीले बन्दुकले होइन, क्यामराले सफारीको आनन्द लिइन् ।’महेन्द्र पनि बाघ–गैंडा संरक्षण गर्नुपर्छ भन्ने अभियान चलाएका संस्थाहरूले स्विट्जरल्यान्डमा आयोजना गरेको सम्मेलनबाट भर्खरै फर्केका थिए । बेलायती राजपरिवारको त्यसमा सहभागिता थियो । महेन्द्रले पनि उनीहरूको अरुचि बुझे र बिस्तारै नेपालमा पनि वन्यजन्त संरक्षण अभियान सुरु भयो । तर, महेन्द्र त सन् १९७२ मा चितवनमा सिकार गर्ने यात्रामा रहँदैताका बितेका थिए । उनी मरेपछि भने नेपालमा बाघ–गैंडा सिकार नै प्रतिबन्धित गरियो । सिकारले निरन्तरता पाउन छाड्यो । महेन्द्र मरेको एक वर्षपछि अर्थात् सन् १९७३ मा नेपालले पहिलो राष्ट्रिय निकुञ्ज चितवन राष्ट्रिय निकुञ्ज स्थापना गर्‍यो । त्यहाँबाट ‘बाघ मारन होइन बाघ हेरन’ को यात्रा आरम्भ भयो ।जंगल सफारी बन्दुकको नालबाट क्यामराको लेन्समा सर्‍यो । तर, आक्कलझुक्कल बाहिर थाहा नदिइकन महाराजाहरू सिकार चाहिँ गर्थे । वि.सं. २०३५ मा समेत राजा वीरेन्द्र्रलाई पितृ तर्पण गराउन भाले गैंडा खोजिदिने जिम्मा पाएका वन्यजन्तु संरक्षणविद् हेमन्त मिश्रले आफ्नो किताब ‘अ सोल अफ राइनो’ मा दिनैभर दूरबिनले गैंडाको लिङ्ग पहिचान गर्दा थाकेर लखतरान परेको उल्लेख गरेका छन् ।अन्ततः उनले फेला पारेको भाले गैंडालाई राजा वीरेन्द्रले गोली हानेर मारेका थिए । मिश्रले लेखेका छन्, ‘क्याम्पमा लगेपछि त्यो गैंडाको भुँडीबाट अंगहरू एकएक गरी बाहिर झिकेर बाल्टिनहरूमा राखियो । चारै खुट्टा आकाशतिर ठडिने र ढाड भुइँमा अडिने गरी गैंडाको शरीरलाई अड्याइयो । फूल–अक्षताले गैंडाको शरीरमा पूजा गरेपछि राजा गैंडाको शरीरभित्र प्रवेश गरे । उनी गैंडाको पेटभित्र उभिए र दुवै आँखा बन्द गरे । गैंडाको रगतले भरिएका दुवै हात जोडेर उनले आफ्ना पितृलाई तर्पण दिए ।’तर, पछि त्यो चितवनको हन्टिङ लज सन् १९७२ मा बेलायती नागरिक जिम एडवार्डले किने र अर्का साथी चक म्याकडगललाई मिसाएर ‘बाघ मार्ने होइ, बाघ हेर्ने’ लजका रूपमा स्थापित गराए । बाघको ‘मरनबाट हेरनको यात्रा’ सुरुवात एकातिर सरकारले सन् १९७३ मा चितवनलाई पहिलो राष्ट्रिय निकुञ्ज घोषणा गरेर गर्‍यो भने धनीमानी विदेशीका लागि ‘बाघ हेरन’ को यात्रा गराउने कामको सुरुवात टाइगर टप्सले गर्‍यो । सफारी त्यसपछि बन्दुकबाट क्यामरामा सर्‍यो, राजा–महाराजाबाट पर्यटकमा पनि पुग्यो ।"
चरा खोजिरहेको पर्यटन,"काठमाडौँ — वैशाख पहिलो साता ‘कंक्रिटको जंगल’ छाडेर हामी पुगेका थियौं, चितवन । उद्देश्य थियो– जंगल सफारी । चितवन राष्ट्रिय निकुञ्जको ‘प्राकृतिक जंगल’ छिरेपछि क्लान्त शरीरमा ऊर्जा थपियो । धापिएको शरीरमा शीतल छरियो । आँखा र कानलाई चनाखो बनाएर जिपमा सुस्तरी लम्किइरहेका थियौं, नेचर गाइड विकास लिम्बूले चालकलाई इसारा गरे ।गाडी रोकियो । घाँसे मैदानमा जोडी मयूरका टाउका देखिए, हामीलाई पल्याकपुलुक हेरेर तिनीहरू झाडीभित्र छेलिए ।अलि पर देखापर्‍यो– गैंडा, जुन बिहानको कलिलो घाम ताप्न निस्किएको थियो । हामीलाई देख्नासाथ दुवै कान हल्लायो र आफ्नै चर्यामा मग्न रह्यो । चित्तल, बँदेल, रातो बाँदर, रतुवाका गतिविधि र कालिज, हलेसो, लहाँचे, काकाकुललगायत अनेक चराको आवाजले हामीलाई अर्कै संसारको आभास दिलाइरहेको थियो ।विदेशी पर्यटकको हूल कोही जंगल वाकमा त कोही जिप सफारीमा देखिन्थ्यो । अधिकांशको काँधमा झुन्डिएको बाइनाकुलर रूखका हाँगातिर कि त घाँसे मैदानमा सोझिएका थिए । आखिर तिनीहरू चरामा के देखिरहेका छन् ?‘बर्ड वाचिङ टुरिजमका लागि खास प्रजातिको चरा भयो भने झनै राम्रो,’ चराविद् हेमसागर बराल भन्छन्, ‘विदेशीहरू हिमाल वा मध्यपहाडमा पाइने चरा हेर्न यहाँ आउँछन् । तराई क्षेत्रमा पाइने तर अरू देशमा नदेखिने चरा खोज्नु पनि उनीहरूको अर्को उद्देश्य हो । नेपालमा मात्रै पाइने काँडे भ्याकुरमा त धेरैको रुचि हुन्छ ।’ कम्तीमा दुई साताभित्र चराका ४ सय प्रजाति देख्न सकिने उनी बताउँछन् ।नेपालमा पाइने ९ सय प्रजातिमध्ये करिब ७२ प्रतिशत अर्थात् ६५० भन्दा बढी प्रजातिका चरा चितवनमा पाइन्छन् । नेपालमा संरक्षित ९ वटा पन्छीमध्ये राजधनेश, कालो गरुड, सानो खरमुजुर, खरमुजुर, सेतोकण्ठे गरुड र सारस यहीँ छन् । भुँडीफोर गरुड, रातो जुनबकुल्ला, कालो तित्रा, ठूलोकण्ठे तोरीगाँडा, सुन्तले चाँचर, रातो मुनियाँ, चखेवा, किङफिसर लगायतका चरा यहीँ विचरण गरिरहेका हुन्छन् । सिमसार आश्रित धेरै चराको बासस्थान चितवन हो ।‘चिनियाँ, जापानी र ब्रिटिस पर्यटकमा चराप्रतिको चासो बढी हुने रहेछ । उनीहरू बर्ड वाचिङ मुख्य उद्देश्य राखेर आउँछन्,’ सिद्धार्थ भिलासा वनबासका प्रबन्ध निर्देशक प्रकाश न्यौपाने भन्छन्, ‘चितवन नेपालमै चराका लागि धेरै राम्रो ठाउँ बनिसक्यो । यो चराको हब हो । विदेशी मात्रै होइन, चराप्रति आन्तरिक पर्यटकको पनि चासो बढ्दो छ ।’ठूलो माटीकोरे । तस्बिर : मनोज पौडेल/कान्तिपुरसिद्धार्थले त आफ्ना कोठाको नामकरण नै चराबाट गरेको छ । जस्तो– हर्नबिल, किङफिसर, फिस इगल, ब्राउन फिस उल इत्यादि । पानीचरा संरक्षणको काम पनि गरिरहेको न्यौपानेले बताए । ‘कन्जर्भेसनको थिममा हामीले २२ महिनाअघि सुरुवात गरेका हौं । दुई सय प्रजातिका रूख हामीसँग छन्, तीमध्ये ५० वटा त चराले खान मिल्ने फलफूलका मात्रै,’ उनले भने, ‘पोखरीमा हालिएका माछा चराकै आहाराका लागि हुन् ।’ यहाँ ५० देखि सय प्रजातिका चरा देख्न सकिने उनले दाबी गरे ।चितवनका धेरैजसो होटल–रिसोर्टले ब्रेकफास्टपछिको प्याकेजमा ‘बर्ड वाचिङ’ छुटाउँदैनन् । निकुञ्ज र आसपास मात्रै होइन, चितवनको भूगोल र वातावरण नै विशेष गरी चराका लागि ‘स्वर्ग’ हो । निकुञ्ज र आसपासको संरक्षित क्षेत्रसँगै अन्यत्र पनि चरा अवलोकन गर्ने ‘बर्ड वाचर’ को संख्या बढ्दो छ, जसले चरा संरक्षणमा मात्र टेवा पुर्‍याएका छैनन्, पर्यटन प्रवर्द्धनमा पनि सघाएका छन् । विभिन्न जिल्लामा रहेका चरा सम्बन्धित संघसंस्था, स्वतन्त्र चरा खोजकर्ताको क्रियाशीलता लोभलाग्दो देखिन्छ ।संरक्षण संस्थामा लाग्नेहरूसँगै स्वतन्त्र बर्ड वाचर र फोटोग्राफरको भूमिका महत्त्वपूर्ण देखिएको बराल बताउँछन् । ‘चरालाई नै बहाना बनाएर देश–विदेश घुम्ने, रमाउने चलन बढ्दो छ,’ भन्छन्, ‘चरासम्बन्धी सूचना, ज्ञान विस्तार र नयाँ रेकर्डका लागि ठूलो जमात तयार भइसकेको छ । कुनै नयाँ जानकारी लिनुपर्‍यो भने हामीलाई उनीहरूले सहयोग पुर्‍याइरहेका छन् ।’तस्बिर : मनोज पौडेल/कान्तिपुरनेपाल पर्यटक–चराको पनि गन्तव्य बनेको छ । यहाँ हिउँदमा मात्रै १५० भन्दा बढी प्रजातिका चरा बसाइँ सरेर आउँछन् भने ६५ प्रकारका ग्रीष्मकालीन चराले यतै बच्चा कोरल्छन् । घना जंगलदेखि घाँसै मैदान, सिमसार, तालतलैया, नदी–पोखरीको उपलब्धताले नेपाल दुर्लभ चराका लागि समेत स्थायी बासस्थान र ‘ट्रान्जिट प्वाइन्ट’ हो ।विश्वमा पाइने करिब ११ हजार चरामध्ये नेपालले ८ प्रतिशतभन्दा बढी हिस्सा लिएको छ । उत्तरी गोलार्द्धमा चिसो बढेपछि साइबेरियादेखि चराको आगमन नेपालतिर हुने गरेको छ । हिमालयको फेदीदेखि पहाड र तराईका फाँट, तालतलैया र सिमसारमा रमाउने यस्ता चरा अवलोकनमा पर्यटनलाई जोड्न सकिने चराविज्ञ बताउँछन् ।संरक्षणकर्मी वासु ढुंगाना पर्यटनमा ‘बर्ड वाचिङ’ लाई राम्रो अवसर ठान्छन् । विशेष गरी विलासी पर्यटक र बर्ड वाचर लामो समय बस्ने भएकाले उनीहरूको खर्च बढ्ने र त्यसले पर्यटन क्षेत्रका लागि फाइदा पुर्‍याउने उनको भनाइ छ ।६ सय प्रजाति चरा यहीँका रैथाने छन् । यस्ता चरा ५ हजार मिटर उचाइसम्म पाइन्छन् । हामीकहाँ ७४ प्रजातिका फिरन्ते चरा छन् भने भारत, पाकिस्तान, श्रीलंका र अफ्रिकासम्म पुग्ने बटुवा चरा ५० हाराहारी छन् । साइबेरिया, मंगोलिया, किर्गिस्तान, कोरिया, तिब्बत, पूर्वी युरोप र भारतका विभिन्न ठाउँबाट समेत नेपालसम्म आइपुग्ने चराको अद्भुत संसार देख्न पाउँदा को खुसी नहोला र ! तर, के हामीले चरा पर्यटनमा काम गर्न सकिरहेका छौं त ?तस्बिर : मनोज पौडेल/कान्तिपुरचराविद् बरालका अनुमानमा वार्षिक १ हजार ५ सयदेखि २ हजार विदेशी विशेषगरी चरा हेर्नकै लागि भनेर आउँछन् । ‘नेपालमा भित्रने कुल पर्यटकमध्ये करिब १५ प्रतिशतले चरा पनि हेर्ने गरेका छन्,’ उनी भन्छन्, ‘पर्यटनमा चरा महत्वपूर्ण छ है भनेर यही तथ्यले देखाएन र ?’चरालाई कतैबाट ल्याएर राख्नुपर्दैन, मात्र तिनको बासस्थान संरक्षण गरिदिएर पर्यटनसँग जोड्ने हो भने स्थानीयस्तरमा रोजगारको सम्भावना बढ्छ । तर, यसका लागि प्रचारप्रसार नै महत्त्वपूर्ण ठान्छन्, चरा अनुसन्धाता देवेन्द्र खरेल ।‘ठूलो लगानी नगरीकनै तत्काल आयआर्जन गर्न सकिने क्षेत्र चरा पर्यटन हो । पूर्वी नेपालमा चरा पर्यटनको सम्भावना रहे पनि त्यसमा काम हुन सकेको छैन,’ उनी भन्छन्, ‘कोशीटप्पुभन्दा पूर्व कहीँ पनि चरा संरक्षित क्षेत्र छैनन् । यहाँ दुर्लभ चरा मात्रै होइन, महत्त्वपूर्ण वन्यजन्तुको बासस्थान पनि छ । चरामै नयाँ रेकर्ड पूर्वबाटै थपिएका छन् ।’ झापाको मेचीनगर नगरपालिकाभित्र मात्रै ३ सय ५४ प्रजातिका चरा भेटिएको उनको भनाइ छ ।खरेलले गत फागुन ७ मा मेचीनगर–६ काँकडभिट्टा क्षेत्रमा नयाँ चरा फेला पारेका थिए, ‘बैजनी ढाडे बुंगेचरा’ (पर्पल रम्प्ड सनबर्ड) । २०७७ मंसिरमा उनले नै मेचीनगरमा ‘हरित परेवा’ (ग्रीन इम्पेरियल पिजन) फेला पारे । मुस्ताङपछि झापामा दोस्रो पटक देखिएको थियो, फुस्रो सारौं (ह्वाइट चिक्ड स्टार्लिङ) ।खरेल नेपालबाटै लोप भएका ठानिएको ‘हङरायो’ (रुफस नेक्ड हर्नबिल) पनि भेट्न सफल भए । २०७८ पुस ६ मा उनले इलामको सूर्योदय नगरपालिका–१ सीमधाप वन क्षेत्रमा एक जोडी ‘हङरायो’ देखेका हुन् ।चरा अनुसन्धानकर्ता ब्रायन हड्सनले सन् १८२९ ताका नेपालमा यसको अभिलेख गरेका थिए । ‘त्यसयता अग्रज चराविद्हरूले नेपालबाट लोप भइसकेको बताउँदै आए पनि फेला पर्नु यस क्षेत्रका लागि ठूलो उपलब्धि हो,’ उनी भन्छन् ।यस्ता रेकर्ड र उपलब्धिले पनि पूर्वमा बर्ड सेन्चुरी (पन्छी आरक्ष) को माग जरुरी रहेको बताउँछन् उनी । यतिबेला ‘कोशी पर्यटन वर्ष २०८२’ चलिरहेको छ । यही मौकामा सबै सरोकारवालाले बर्ड सेन्चुरीका लागि दबाब दिन सके त्यो पर्यटन प्रवर्द्धनमा कोशेढुंगा हुने उनको भनाइ छ । खरेलका अनुसार, भारतबाट आउने पर्यटक अघोषित रूपमा यहाँका वन क्षेत्र छिर्छन् र फोटो खिचेर जान्छन् । कतिपयले त ‘भारतमा भेटिएको चरा’ भनेर प्रकाशन गरेका छन् । त्यसैले यस्ता सम्भावित ठाउँमा राज्यको निकायबाटै बर्ड सेन्चुरी घोषणा गरिदिने हो भने राजस्वमा समेत फाइदा हुने उनले बताए ।‘कालिका तथा बाँसबारी सामुदायिक वन र हडिया खोला जोडेर मेचीनगरमा बर्ड सेन्चुरी घोषणा गर्न सकिन्छ । अलिमाथि इलामको कुटिडाँडादेखि हर्कटेसम्मको जंगल क्षेत्रमा विशेष खालका चरा पाइन्छन्, त्यो अर्को सम्भावित क्षेत्र हो,’ उनको सुझाव छ, ‘उत्तरी इलामको जमुना, हाँगेथाम, कैयाँकट्टा, सन्दकपुर क्षेत्र पनि बर्ड सेन्चुरीका लागि उपयुक्त स्थान हो ।’राष्ट्रिय निकुञ्ज, आरक्ष, संरक्षण क्षेत्र तथा रामसार बाहेकका ठाउँमा पनि चरामा चासो बढ्नु संरक्षणकर्मीका लागि सुखद पक्ष हो । सँगसँगै पर्यावरणीय सन्तुलन र जैविक विविधता जोगाइराख्न चराको महत्व र यसप्रतिको बुझाइ अझ बढ्न जरुरी छ । ‘स्वदेशी वा विदेशी मुद्रा आर्जन गर्न पर्यटनको महत्वपूर्ण पाटो चरा पर्यटन हो,’ खरेल भन्छन्, ‘यो सम्भावनालाई फाइदामा बदल्न नयाँ ठाउँलाई पनि राज्यले संरक्षित क्षेत्र तोक्न अब ढिलाइ गर्नु हुँदैन ।’चरा पर्यटनको सुरुवातनेपालमा चरा पर्यटनको इतिहास झन्डै ५५ वर्ष लामो छ । सन् १९७० को सुरुवातदेखि चरा पर्यटनले जग हालेको बताउँछन्, चराविद् हेमसागर बराल । उनका अनुसार, त्यसबेला युरोपेली पर्यटक विशेषगरी ब्रिटिस युवाको आगमनसँगै चरामा नेपालीको चासो बढ्न थालेको हो । २०/२५ वर्षका ब्रिटिस युवा काँधमा दूरबिन र क्यामरा झुन्ड्याएर फकिर शैलीमा देशका विभिन्न ठाउँ पुग्दा त्यसले बेग्लै तरंग ल्याएको उनी सम्झन्छन् ।तस्बिर : रमेशकुमार पौडेल/कान्तिपुरठूला होटलको विकास नभइसकेको अवस्थामा उनीहरू कम खर्चालु त थिए, सामान्य ठाउँमा पनि बस्थे । बिस्कुट, फलफूल खाँदै हिँड्थे । ‘सय पाउन्डमा ६ महिना बस्ने ब्याकप्याकिङ टाइपको थियो उनीहरूको जीवनशैली,’ बराल भन्छन्, ‘चरा अवलोकन गर्ने, फोटो खिच्नेजस्ता गतिविधिले नेपालमा पनि चराले ध्यान खिच्न सक्छ भनेर सन्देश फैलाउने काम गरे ।’ यो क्रम सन् १९९० सम्मै चल्यो । अरू विदेशी पर्यटक र नेपालीमा पनि चराप्रति कौतूहल बढ्न थाल्यो ।यहीबीच एडभेन्चर ट्राभल, यती ट्राभल्सजस्ता ठूला कम्पनीको आगमन भयो । तिनले खर्चालु पर्यटक भित्र्याएर गुणस्तीय सेवा दिन थाले । सन् १९८० देखि भित्रिएका यस्ता कम्पनीले सन् ८० को मध्यदेखि राम्रो आम्दानी गरे । नेचर ट्रेक कम्पनीले त विशेषगरी चरा पर्यटनमा ठूलो योगदान पुर्‍याएको सम्झन्छन्, बराल ।तस्बिर :रमेशकुमार पौडेल/कान्तिपुर‘सन् ९० को मध्यतिर नेचर ट्रेकमार्फत वार्षिक ८ सय पर्यटक नेपाल आउँथे, विशेष चरा हेर्नकै लागि,’ उनी भन्छन्, ‘त्योसँगै वन्यजन्तु र हिमाली भेगतिर विभिन्न वनस्पति र फूल हेर्ने त भइहाल्यो ।’१९९० को दशकपछि भने विदेशीले ‘एक्स्प्लोर’ गर्ने क्रम कम हुन थाल्यो, वाइल्डलाइफको क्षेत्रमा सक्रिय बरालहरू यसमा जोडिए । किनकि पर्यटकलाई चरा र वन्यजन्तु देखाउने काममा उनी ‘फ्रिल्यान्सर’ का रूपमा प्रवेश गरिसकेका थिए । जब सरकार–माओवादीबीचको द्वन्द्व चर्किंदै गयो, सन् २००० देखि नेचर ट्रेक सेलाउँदै गयो । त्यसयता उदाएका अन्य एजेन्सीले भने यसमा भरपुर काम गरिरहेका छन् । सन् १९७० को दशकमा कोरलिएको चरा पर्यटनले यति बेला पखेटा हालिसकेको छ । यसलाई बिनाअवरोध उडान भर्न दिने र ‘गुँड’ लाई सुरक्षित बनाइदिने जिम्मा तपाईं–हाम्रै हो ।"
जंगल सफारीका ‘लेडी गाइड’,"चितवन — दुर्लभ वन्यजन्तु बाघ, गैंडा, हात्ती, भालुको मुख्य बासस्थल हो, चितवन राष्ट्रिय निकुञ्ज । यी जनावर सम्झँदा मनमा डर त पैदा हुन्छ, तर तिनै जनावर हेर्नका लागि देश/विदेशबाट लाखौं पर्यटक यहाँ आउँछन् । जिप वा हात्ती सफारीबाट वन्यजन्तु हेर्छन् । मध्यवर्ती सामुदायिक वनमा मात्रै हुन्छ हात्ती सफारी । तर जिप सफारी निकुञ्ज र सामुदायिक वन दुवैमा हुन्छ । र, हुन्छ जंगल र जनावर हेर्न लामो पैदल यात्रा पनि ।हात्ती सफारी माहुतेका भरमा गरिन्छ । जिप सफारी जंगलभित्र हुने पैदल यात्रा अर्थात् जंगल वाक र खोलाहरूमा हुने डुंगा सफारीमा जाने पर्यटकले पथप्रदर्शक (गाइड) अनिवार्य लैजानुपर्छ । जंगल चिनाउने, वन्यजन्तु देखाएर पर्यटकलाई सन्तुष्ट पार्दै सुरक्षित रूपमा जंगल बाहिर निकाल्ने अभिभारा ‘नेचर गाइड’को काँधमा हुन्छ । जंगल र जनावर देखाउने र चिनाउने मात्रै हैन, परि आउँदा जनावरबाट जोगाउने कला र आत्मबल पनि नेचर गाइडसँग हुनुपर्छ । नेचर गाइडको पेसा रोमाञ्चक र चुनौतीपूर्ण छ ।नेचर गाइडको चुनौतीपूर्ण पेसा अँगालेको ६ वर्ष बित्यो, काजल तामाङ र अस्मिता महतोले । रत्ननगर नगरपालिका–६ मा पर्ने चितवनको पुरानो थारू बस्ती बछौलीकी २४ वर्षीया अस्मिताका बुबा जोगेश्वर चितवन निकुञ्जको हात्तीसारका कर्मचारी थिए ।अस्मिता डेढ वर्षकी मात्र थिइन्, जुन बेला जोगेश्वर गाउँदेखि पर निकुञ्जको नवलपरासीे कुजौलीमा रहेको पोस्टमा हात्तीको स्याहारमा खटिएका थिए । ‘त्यो बेला हात्तीका लागि घाँस लिन जंगल जाँदा बाघले आक्रमण गरेर बाबाको निधन भयो,’ अस्मिताले त्यस दिनको घटनाबारे आफूले पनि सुनेको दुःखद् कथा सम्झिइन् । वन्यजन्तु आक्रमणमा परेर बुबा गुमाएकी अस्मिताको दिनचर्या नै अचेल जंगलमा बितिरहेको छ ।२०१८ तिर युवतीको एक ठूलै समूह नेचर गाइडको तालिम लिन सौराहामा थिए । त्यही तालिममा संलग्न अस्मिताले जंगल र जनावरको महत्त्व, जीव जनावरको स्वभाव, आक्रमण गर्ने कारण, बच्ने कला जस्ता विषयमा आधारभूत ज्ञान पाइन् ।‘जंगल र जीव, जनावर, वनस्पति र समग्र जंगलको पर्यावरण हेर्न बुझ्न देश/विदेशबाट चितवन आउने पर्यटकलाई निकुञ्ज र यस आसपासका मध्यवर्ती वनभित्र घुमाउने काम गर्ने सोचले तालिम लिएको हो । यो तालिमले हामी जागिर मात्रै हैन, पर्यावरणकै संरक्षणमा लाग्न सक्दा रहेछौं भन्ने लाग्यो,’ अस्मिताले भनिन् । अनि सुरु भयो, पर्यटकलाई जंगल घुमाउने, बाघ, गैंडा लगायतका वन्यजन्तु देखाउने र आर्जन पनि गर्ने काम ।साथी काजल र उनी एक वर्षअघि दुई नेपाली र दुई विदेशीलाई लिएर पैदलै जंगल पसेका थिए । चैतको महिना मजूर कराएको मनोरम वातावरण थियो, तर त्यही बेला ‘टट्टट्’ गरेको अलि फरक आवाज आयो । उनीहरूले आवाज ठम्याउन नभ्याउँदै भाले र पोथी गैंडा सामुन्ने देखिए । जोडी गैंडा आक्रामक हुन्छन् । जंगल छिर्नुअघि पर्यटकलाई भनिएको हुन्छ, यस्तो अवस्थामा के गर्ने भनेर । काजलले पर्यटकलाई मोडिन निर्देशन दिइन् । आफूलाईपछ्याउँदै छिटो आउन भनिन्, विदेशी अत्तालिएर झाडीमा हाम फाले । अवस्था जोखिमपूर्ण बनेपछि सम्हाल्ने दायित्व अस्मिता र काजलकै थियो । उनीहरूले गैंडालाई भगाउन जोडले कराउने, लौरो भुँइमा बजार्ने गर्न थाले । अन्ततः उनीहरूले गैंडाबाट पर्यटकलाई जोगाए । कुरो यत्तिमा सीमित रहेन । खाजा खान बसेका बेला फेरि बच्चासहित माउ गैंडा नजिकै देखिए ।बच्चासँगको गैंडा पनि निकै नै आक्रामक हुन्छ । काजल र अस्मिताले पर्यटकलाई सुरक्षित ठाउँमा सारे । फर्कंदै गर्दा आहाल बसेको गैंडा भेटियो । रमाइलो मान्ने कि डर ? काजल र अस्मिताले त्यस दिन अलि फरक अनुभूति गरे, ‘जंगल हिँड्दा जनावर भेटिनु रमाइलो नै हो, तर पहिलो घटनाले अलि त्रासमा रहेका पर्यटकलाई झन् तनाव थपियो कि !’जंगल र जंगली जनावरका बारेमा आधारभूत जानकारी भए पनि परिवेश सधैं एकनासको नहुने भएकाले आफ्नो पेसा चुनौतीपूर्ण ठान्छिन्, काजल । ‘ज्ञान र फिल्डको अवस्था हेरेर यथाशीघ्र निर्णय लिन सक्ने क्षमता हामीमा हुनुपर्ने रहेछ,’ काजलले भनिन्, ‘हामीले पर्यटकलाई जंगल र जनावरबारे बुझाउने मात्रै हैन, सुरक्षित पनि राख्नुपर्छ ।’ उनीहरूकै साथी सम्झना तिवारी आचार्यले पनि एक महिनाअघि यस्तै परिवेश भोगेकी थिइन् ।पर्यटकलाई स्वागत गर्दै सुस्मिता न्यौपाने र सम्झना तिवारी ।सौराहाबाट पश्चिम–उत्तर खोरसोर हुँदै बबतालसम्म उनीहरू जंगलमा पैदल यात्रा (वाक) गर्दै थिए । श्रीलंकाबाट आएका पुरुष र महिलाका दुई जोडी पर्यटकलाई बिहान ७ बजेतिर बूढी राप्तीमा डुंगा सफारी गराएपछि उनीहरू जंगल वाकमा थिए । अप्रत्याशित रूपमा बच्चासहितको गैंडासँग जम्काभेट भयो । गैंडाका माउ र बच्चा दुवै मान्छेतिरै दौडिन थाले । सम्झनाका साथमा अर्का गाइड पनि थिए, नवीन अधिकारी । सम्झनाले पर्यटकलाई ढलेको रूखको छेल पारेर राखिन् ।पर्यटक सुरक्षित ठाउँमा पुगेपछि नवीनसँगै मिलेर सम्झनाले लट्ठी ठटाउने र कराउने गरेर गैंडालाई पछाडि हटाए । जंगल जाँदा दुई जना निपुण गाइड किन चाहिँदो रहेछ भन्ने ज्ञान उनलाई त्यस दिन भयो । ‘अचानक यस्तो अवस्थाको सामना गर्दा डर लागेजस्तो त हुन्छ नै । तर हामीले जनावरलाई पछाडि पठाएर पर्यटकलाई पनि सुरक्षित राख्न सकेको देख्दा हामीमा राम्रो ज्ञान रहेछ भन्ने आत्मविश्वास पनि पलायो,’ सम्झनाले भनिन् । उनी त घरमा सानो छोरी छाडेरै सुत्केरी भएको तीन महिना पनि नकुरी यो काममा निस्केकी हुन् ।गाइड सुस्मिता न्यौपाने जिप सफारीमा पर्यटकसँग जाने गर्छिन् । तीन वर्षअघि उनीहरू चढेको जिप ‘हाफ डे सफारी’ मा गएर कसराबाट सौराहा फर्कंदै थियो, साँझ पर्न लागेको हुँदा जनावर देखे पनि जिप रोकिएको थिएन । ठीक त्यही बेला बाटो काट्न लागेको तर नजिकै जिप देखेपछि अडिएको बाघ भेटियो । बाघले बाटो छाडेन । बाघदेखि सुरक्षित दूरी बनाएर कुर्नुको विकल्प थिएन ।सम्हाल्ने जिम्मेवारी सुस्मिताले उठाइन् । पर्यटकलाई शान्त रहन इसारा गरिन् । बाघले धेरै जोर गरेन । केही बेरपछि ऊ आफ्नो बाटो लाग्यो, जिप बल्ल अगाडि बढ्यो । जंगलमा यसरी धेरै कुरा सम्हाल्दै अगाडि बढ्नुपर्ने नेचर गाइडको धर्म नै हो भन्छिन् उनी । तर काजल, अस्मिता, सम्झना र सुस्मिताजस्ता नेचर गाइड महिला चितवनमा निकै नै कम छन् । चितवन नेचर गाइड एसोसिएसनका अध्यक्ष अनिल गुरुङका अनुसार सौराहा आसपासमा सेवा दिन ४ सय ६४ जना तालिम प्राप्त नेचर गाइड छन् । तर महिलाहरू १०–१२ जना पनि छैनन् भन्छन्, अध्यक्ष गुरुङ । चितवनमा नेपालकै अग्रणी जंगल लज टाइगर टप्स खुलेसँगै सफारी पर्यटन अगाडि बढ्यो ।२०३० मा नेपालको पहिलो निकुञ्ज चितवन राष्ट्रिय निकुञ्ज स्थापना हुनुभन्दा ८ वर्षअघि नै मेघौलीको जंगल क्षेत्रमा टाइगर टप्स खुलिसकेको थियो । निकुञ्ज खुलेसँगै देश–विदेशबाट सफारीका लागि आउने पर्यटकको संख्या बढ्न थाल्यो । चितवन निकुञ्ज देशको पहिलो निकुञ्जका साथै वन्यजन्तु पर्यटनका लागि देशको पहिलो गन्तव्य हो । निकुञ्ज स्थापनासँगै पर्यटन खुला भएको थियो ।अहिले चितवन निकुञ्ज घुम्न वर्षमा तीन लाख हाराहारीमा पर्यटक आउँछन् । पर्यटनसँगै नेचर गाइडको आवश्यकता पनि बढ्यो । तर नेचर गाइडमा महिला सहभागी हुन लागेको निकै पछि हो । सौराहाकी डोमा पौडेल चितवन निकुञ्जकी पहिलो सक्रिय नेचर गाइड महिला हुन् । २००७ मा तालिम लिएपछि डोमा अहिलेसम्म यही पेसामा छन् । २०११ मा कुमरोजकी विमिता भण्डारीलगायत यस पेसामा जोडिए । २०१८ मा सौराहामा महिलाका लागि मात्रै नेचर गाइडको तालिम खुल्दा २० जनाले निवेदन दिए । तर १५ जना तालिममा सहभागी भए । त्यो समूहबाट अहिले कार्यरत काजल, सुस्मिता, सम्झना, अस्मिता महतोसँगै अस्मिता गोदर मात्रै छन् ।चितवन निकुञ्जको पश्चिम क्षेत्र घट्गाई जगतपुर मेघौलीमा अहिले थुप्रै स्तरीय पर्यटक होटलहरू खुलेका छन् । त्यसमध्येको बाराही जंगल लजमा कार्यरत छिन् नेचर गाइड एलिना चौधरी । बुबा नेचर गाइड तथा संरक्षणकर्मी नवलपरासी लौखानीका डीबी चौधरीको पदचिह्न पछ्याउँदै एलिनाले २०२२ देखि बाराही जंगल लजमा नेचर गाइडको काम सुरु गरेकी हुन् । १० जना नेचर गाइड रहेको बाराहीमा एलिनापछि सुदीक्षा कुमाल, प्रभा कुमाल र सकिना चौधरी गरी चार जना नेचर गाइड महिला छन् ।बाहारीसँगैको मेघौली सेराई ताज सफारीले पनि एक जना महिला स्वस्तिका महतोलाई नेचर गाइड राखेको छ । घट्गाई मेघौली नेचर गाइड एसोसिएसनमा ९२ जना नेचर गाइडहरू रहेको अध्यक्ष मनेश लिम्बूले बताए । जसमध्ये पाँच महिला छन् । ‘नेचर गाइडमा महिलाहरू आएका छन् । उनीहरूको सेवा, सत्कार र सुरक्षाको विषयलाई लिएर पर्यटकले गुनासो गरेको थाहा छैन, उनीहरू अब्बल छन्,’ अध्यक्ष लिम्बूले भने ।बाघ, गैंडा, जंगली हात्तीले गर्ने ‘उग्र व्यवहार’ का खबर सुनेकालाई यो काम खतरनाक लाग्छ । तर यी वन्यजन्तुको शिल, स्वभाव, आनीबानी बुझेर त्यहीअनुसारको व्यवहार गर्न सके आफ्नो धुनमै रहेका जनावर हेरेर आनन्द लिन सकिन्छ । गाइडले जंगल घुम्नेबारेमा तालिम लिन्छन् । डुल्दै जाँदा थप खारिन्छन् । अनि जोगिँदै र जोगाउँदै पर्यटकलाई जंगल घुमाउँछन् । आधारभूत तालिम लिएर काममा खटेपछि व्यवहारले नै धेरै कुरा सिकाउने डोमा पौडेलको अनुभव छ । हरेक वर्ष पुनर्ताजगी तालिम पनि लिन्छन् ।एलिना चौधरी‘राम्रो र उच्चस्तरको तालिम अझै पाए हामीमा पनि थप निखार आउँछ, सुरक्षाका कुरा त छन् नै, ज्ञान पनि बढ्छ र पर्यटकलाई बुझाउने कलामा पनि हामी निपुण बन्दै जाने थियौं भन्ने लाग्छ,’ एलिना चौधरी भन्छिन् । एलिनाले २०२४ को ‘नेचरिस्ट अफ दि इयर’ अवार्ड पनि पाएकी छन् । भारतको टफटाइगरले उच्चस्तरका रिसोर्टमा कार्यरत नेचर गाइडलाई यसरी अवार्ड दिँदै आएको छ । एलिनाको सफलता नेपालका नेचर गाइड महिलाको सफलतासँग जोडिएको ठान्छन्, घट्गाई मेघौली नेचर गाइड एसोसिएसनका अध्यक्ष मनेश लिम्बू ।चितवन राष्ट्रिय निकुञ्जका प्रमुख संरक्षण अधिकृत गणेश पन्त संरक्षणसँगै सुरु भएको पर्यटनले स्थानीयलाई लाभ दिएको र त्यसमा सबै तप्का र वर्गको सहभागी हुने क्रम बढेको बताउँछन् । ‘महिला पनि पर्यटनसँग जोडिएर आर्जनमा लागेका छन् । नेचर गाइड पेसा चुनौतीपूर्ण भए पनि महिलाहरू सहभागी छन्, यो सुखद पाटो हो,’ प्रमुख संरक्षण अधिकृत पन्तले भने ।काम भएका बखतमा महिनामा सरदर ४० हजार रुपैयाँ आम्दानी हुने डोमाले बताइन् । ‘महिला हुन्, विश्वास गर्नु हुन्न भन्ने भावना फैलाउनेहरू पनि छन् । तर हामीले सेवा दिएकाहरू सन्तुष्ट छन् । उनीहरू दोहोर्‍याएर हामीलाई नै खोज्छन् । अरू घुम्न आउनेलाई पनि सिफारिस गरेको उदाहरण प्रशस्त छन्,’ डोमाले भनिन् । पर्यटन व्यवसायमा महिला नै देख्न नसकिने समयलाई चिर्दै चुनौतीपूर्ण पेसामा पनि महिला सहभागी हुने क्रम बढ्न थालेको छ ।"
सफारीमा सेलिब्रेटी,"२०७२ चैत दोस्रो साता । बेलायती राजकुमार ह्यारी खौरिया नदीमा जलयात्रा गर्दै थिए । जलयात्रामा चराविज्ञ हेमसागर बराल, शान्तराज ज्ञवाली, नेचर गाइड राजन क्षेत्रीलगायत सहभागी थिए । चराविज्ञ बरालले महँगो मूल्य पर्ने सार्वेस्की कम्पनीका दुई वटा बाइनोकुलर लगेका थिए । राजपरिवारका सदस्यसँग बोल्दा भाषा, शिष्टाचार, पहिरनलगायत धेरै कुरामा ख्याल गर्नुपर्छ भन्नेप्रति सचेत थिए । तर, ह्यारी राजपरिवारका अन्य सदस्यभन्दा भिन्न थिए ।उनको हाउभाउ, जिज्ञासु किसिमको प्रश्न गर्ने शैली र सजिलै घुलमिल गर्न सक्ने खुबीले जलयात्रामा सहभागी सबैलाई सहज भयो ।बरालले ल्याएकै दूरबिनबाट ह्यारीले एउटा चरा देखे । त्यो सानो माटीकोरे (किङफिसर) चरा थियो । त्यसपछि ह्यारीले सोधे, ‘म यहाँ १५ दिन बसें भने कति वटा चरा देख्छु ?’ बरालले उत्तर फर्काए, ‘म गाइड भएँ भने हजुरलाई ४ सय जति देखाउन सक्छु ।’ नेपालको जैविक विविधता देखेर उनी प्रसन्न भए ।निकुञ्जको बीचमै बग्ने खौरिया नदीमा ह्यारीले करिब ४० मिनेट जलयात्रा गरे । जलयात्रा गैंडामचान पोस्टदेखि बघौरा फाँटसम्म थियो । बर्दियामा उनले बाघका पाइलादेखि क्यामरा ट्र्याप सम्बन्धमा पनि जानकारी लिए । उनलाई डल्ला होमस्टेमा आयोजित कार्यक्रममा सम्मान गर्दै थारू समुदायको परम्परागत नृत्य देखाइयो ।समुदाय र संरक्षणसँगका गतिविधि देखेर उनी यति मग्न भए कि १५ मिनेटका लागि छुट्याइएको उनको समय आधा घण्टाभन्दा बढी बित्यो । वन्यजन्तु अपराध नियन्त्रण तथा संरक्षणका लागि गरिएका कामबारे पनि जानकारी लिएर उनी पोखरा लागे ।राजकुमार ह्यारी नेपाल र बेलायतबीच कूटनीतिक सम्बन्ध स्थापना भएको २ सय वर्ष पूरा भएको अवसर पारेर नेपाल आएका थिए । त्यस वर्षको पहिलो महिना भूकम्पमा परी करिब ९ हजार जनाले ज्यान गुमाएका थिए । भूकम्पले प्रभावित नेपालको पर्यटनमा पनि केही योगदान गर्ने उद्देश्यसहित ह्यारी आएका थिए । ६ दिनको नेपाल बसाइमा उनी बर्दियामा वन्यजन्तु संरक्षण र जलयात्रासँगै अन्नपूर्ण संरक्षण क्षेत्रमा ट्रेकिङमा पनि सहभागी भए ।राजकुमारको उक्त भ्रमणबारे धेरै मिडियामा खबर छापियो । हरेक गतिविधिले स्थान पायो । पर्यटन क्षेत्रलाई बौराउन त्यसले भूमिका निर्वाह गर्‍यो ।...हलिउडका चर्चित अभिनेता लियोनार्दो डि क्याप्रियो २०६७ मा बर्दिया आएका थिए । विश्व वन्यजन्तु कोषको पहलकदमीमा आएका उनको भ्रमण अति नै गोप्य राखिएको थियो । गणतन्त्र घोषणा भएपछि कुनै चर्चित अभिनेता वन्यजन्तु संरक्षण गर्ने उद्देश्यसहित नेपालको निकुञ्जमा आएको उच्च भ्रमण थियो त्यो । त्यसबेला बाघ आक्रमणमा परेर आँखा गुमाएका मधुवनका भदै थारूलाई आफूले लगाएको चस्मा उपहारमा दिएको घटना, क्यामरा ट्र्यापको तस्बिर, ठाकुरबाबाको विद्यालयमा वृक्षरोपण गरेका तस्बिर र वैकल्पिक ऊर्जा नमुना गाउँको उद्घाटन गरेको तस्बिर र समाचार बाहिरिए । उनको नेपाल भ्रमणबारे धेरै चर्चा भयो ।बाघ संरक्षण दूतका रूपमा नेपाल आएका क्याप्रियोले त्यसबेला बर्दियामा बाघ हेर्न निकै कोसिस गरे तर सकेनन् । उनको भ्रमण टोलीमा सहभागी भएका अधिकांशले बाघ देखे, तर उनले देख्न पाएनन् । तीन दिनसम्म बाघ हेर्न भनेर उनी बिहान सबेरै उठेर सफारी गएका थिए ।टाइगर टप्सकी तत्कालीन प्रबन्धक गौरी मलाकारको भनाइ उद्धृत गर्दै २०७० सालमा सुबोध गौतमले लेखेको एक लेखअनुसार क्याप्रियोका बडिगार्डले पनि बाघ देखे । समुदायका संरक्षण कार्यक्रम हेरेर फर्कने क्रममा कर्णालीको भँगालोमा बाघ देखियो । टोलीमा सहभागी धेरैजसोले बाघ देखेछन्, क्याप्रियो खाना खाँदै थिए । हतारहतार जाँदा बाघ त्यहाँबाट हिँडिसकेको थियो । टोलीमा सहभागी एक सदस्यका अनुसार, ‘बाघ नदेख्दा पनि उहाँमा कुनै निराशा देखिएन, सामान्य रूपमा लिनुभयो ।’क्याप्रियो बाघ नहेरी काठमाडौं हुँदै भुटान गएका थिए । पछि उनले एक अन्तार्वार्तामा पनि आफूले बाघ नदेखेको बताएका थिए । नेपालबाट फर्केपछि उनको यात्राबारे धेरै मिडियामा समाचार आयो । त्यसपछि ‘बाघ हेर्न बर्दिया जाने’ भन्ने संस्कृति झनै मौलायो । बाघ संरक्षणकै लागि भनेर क्याप्रियोले नेपालमा करोडौं अनुदान दिए ।...पहिलो र दोस्रो संविधानसभाको चुनावको पर्यवेक्षण गर्न अमेरिकाका पूर्वराष्ट्रपति जिम्मी कार्टर नेपाल आएका थिए । प्रकृतिप्रेमी कार्टर नेपाल आउँदा सधैं जंगल जान्थे र पर्यटन प्रवर्द्धन पनि गरिदिन्थे । सन् १९८५ को भ्रमणमा टाइगर टप्स गए, सन् २००७ मा शिवपुरी, सन् २०१३ मा नागार्जुन र गोदावरी गए । उनको यस्तो भ्रमणले पर्यटन प्रवर्द्धनमा मद्दत गर्‍यो ।...नेपालको जंगल सफारी ‘बाघलाई राइफलले सुट गर्न चितवन जाऔं’ भन्ने विज्ञापनबाट सुरु भएको थियो । जिम एडवार्डले टाइगर टप्सको व्यवस्थापन थालेपछि संरक्षणमा आधारित भएर ‘क्यामराले सुट (कैद) गरौं’ भन्न थालियो । उनकै पहलमा जंगलमा क्यामरा ट्र्याप लगाइयो । जंगल सफारी प्रवर्द्धन हुन थाल्यो ।राणा शासकले सत्ता टिकाउन विदेशीलाई ट्रफी सिकारका लागि नेपाल ल्याउँथे । तत्कालीन राजा महेन्द्र शाहले पनि त्यसको सिको गर्न खोजे । पञ्चायती व्यवस्था लागू गरेपछि बेलायती राजपरिवारलाई लक्ष्य गरेर तराईको जंगलमा ‘ट्रफी हन्टिङ’ नै आयोजना गरे ।टाइगर टप्सले नेपालमा विश्वविख्यात सेलिब्रेटीलाई जंगल ल्याएर उच्च कोटीको पर्यटकीय सेवा प्रदान गर्थ्यो । सफारीका लागि धेरै किसिमका सेलिब्रेटी आउँथे तर अहिले कम हुन थालेको छ । उच्च कोटीका पर्यटक नेपाल आउँदा लाखौं खर्च गर्छन् । उनीहरूसँगै आउने मानिसको संख्या पनि दर्जनभन्दा बढी हुन्छन् । धेरै ठाउँमा जान्छन्, घुम्छन् र मनोरन्जन गरेर फर्कन्छन् । तर त्यो स्तरको अनुभव दिने किसिमको वातावरण निर्माण गर्न सकिएको छैन ।सन् २०१२ पछि जंगलभित्र टाइगर टप्सजस्ता उच्च कोटीको पर्यटकीय सेवा प्रदान गर्ने होटलहरूको नवीकरण रोकिएको छ । संरक्षण क्षेत्र आसपास विभिन्न किसिमका होटल तथा होमस्टे सञ्चालनमा छन् । लगानी पनि बढेको छ । तर जंगल र वन्यजन्तु हेरेर प्राकृतिक अनुभव लिने परिपाटी कम हुन थालेको यस क्षेत्रमा लागेकाहरू बताउँछन् । संरक्षणकर्मी हेमसागर बराल नै भन्छन्, ‘अहिले विभिन्न कम्पनीले करोडौं लगानी गरेर होटल बनाए तर त्यो जंगल गएर लिने अनुभव जस्तो नै भएन ।’संरक्षित क्षेत्र र मध्यवर्ती क्षेत्रमा जिप सफारी बढ्न थालेको छ । अझ बढी सामुदायिक वनहरूमा दिनमा ४० वटाभन्दा बढी जिप प्रवेश गर्ने र निस्कने गर्छन् । जिपबाट वन्यजन्तु हेरेर फर्कने पर्यटन बढ्दो छ । उनीहरू तस्बिर खिचेर सामाजिक सञ्जालमा राख्नमै रमाउँछन् । केही त्यस्ता पर्यटक हुन्छन्, जो छुट्टै फ्लेवर चाहन्छन्, टाइगर टप्सले प्रदान गर्ने जस्तो ।संरक्षित क्षेत्रका जंगल सफारीनेपालका जंगल सफारीका लागि अक्टोबरदेखि मार्चसम्म उपयुक्त मानिन्छ । अहिले सफारीका लागि बढीजसो पर्यटक चितवन, बर्दिया, शुक्लाफाँटा र कोशीमा जान्छन् । बाँके फस्टाउँदो क्रममा छ । हिमालका संरक्षण क्षेत्रहरू ट्रेकिङका लागि प्रख्यात नै छन् । विश्व सम्पदा सूचीमा रहेको चितवनमा घाँसे मैदान, घना जंगल र सिमसारको सम्मिश्रण छ । जीवहरूको विविधिता पनि धेरै छन् । गैंडा, हरिण, बाघ लगायतका जीव हेर्न यो क्षेत्र प्रख्यात छ ।बर्दिया भन्नेबित्तिकै बाघको चर्चा हुन्छ । अहिले कर्णाली र यसका सहायक नदीमा डल्फिन र महाशिर माछा हेर्नका लागि पनि पर्यटन प्रवर्द्धन गर्न सकिने आधारहरू छन् । तर बर्दियालाई बाघले नै तान्ने हो । काठमाडौंबाट नेपालगन्ज र त्यहाँबाट करिब दुई घण्टा सवारी चढेपछि पुगिने यस क्षेत्रमा कम पर्यटक जानुको कारण यातायात सञ्जाल र महँगो भाडादर नै हो ।अफ्रिकामा जस्तो घाँसे मैदानमा वन्यजन्तुको बथान यहाँ देख्न सकिन्छ । सानो क्षेत्रफलमा भएको घाँसे मैदानमा बाह्रसिंगेको ठूलो बथान देख्न पनि देखिन्छ । घना जंगल र सिमसार क्षेत्र यसको अर्को विशेषता हो । चितवन र शुक्ला दुवै घाँसे मैदानमा आश्रित चरा प्रजाति अवलोकनका लागि प्रख्यात छन् । अर्ना, डल्फिन, साइबेरियाबाट आउने घुमन्ते चराका लागि कोशी टप्पु चर्चित छ । सानो क्षेत्रफल भएकाले यहाँ जिप सफारीभन्दा पनि हिँडेरै जंगल सफारीलाई प्रवर्द्धन गर्न एक थरीको जोड छ । तर जंगली हात्तीको त्रासका कारण प्रवर्द्धन हुन सकिरहेको छैन ।संख्याको हिसाबले नेपालमा पर्यटक आउने क्रम बढे पनि सरकारले त्यसबाट अपेक्षित लाभ लिन सकिरहेको छैन । नेपालमा आउने पर्यटकमध्ये ६० प्रतिशतले संरक्षित क्षेत्रको भ्रमण गर्छन् । प्रायः पर्यटक यातायात सुविधा भएको ठाउँमा गएको देखिन्छ । सबैभन्दा बढी भ्रमण शिवपुरी, नागार्जुन र चितवन निकुञ्जमा हुने गर्छ । निकुञ्ज विभागको प्रतिवेदन हेर्ने हो भने आर्थिक वर्ष २०७९/८० मा २ लाख ९२ हजार ३ सय ९२ जनाले चितवन भ्रमण गरे । २३ हजार ५ सय ११ ले बर्दिया, ३ हजार ५ सय २८ ले शुक्लाफाँटा राष्ट्रिय निकुञ्ज र १२ हजार २९ ले कोशीटप्पु वन्यजन्तु आरक्ष भ्रमण गरे ।संरक्षित तथा मध्यवर्ती क्षेत्रमा सञ्चालित जिप सफारीका लागि व्यक्तिले ६ सयदेखि २ हजार रुपैयाँसम्म तिर्छन् । त्यसमा जिपको प्रवेश शुल्क पनि छुट्टै हुन्छ । पैसा खर्च गर्दा पनि वन्यजन्तु देखेनन् भने उनीहरू पुनः सफारीमा जान मान्दैनन् । छोटो गन्तव्यमा पर्यटक बास नबसी फर्कन्छन् ।कोशीमा पनि जंगल सफारी सुरु गरिएको थियो । तर सफल हुन सकेन । जंगल सफारीको व्यवसायीकरणले अझै प्राथमिकता पाउन सकेको छैन । समुदायमा आधारित होमस्टेहरू सञ्चालनमा रहे पनि तिनले विदेशीलाई आकर्षण गर्न सकिरहेका छैनन् । ह्यारी र डि क्याप्रियोजस्ता विश्वविख्यात सेलिब्रेटीलाई ल्याउने र उनीहरूको बसाइ लम्ब्याउने गरी सुविधा र सत्कार दिन सके मुलुककै अर्थतन्त्रमा ठूलो टेवा पुग्न सक्छ ।तस्बिरहरू : डब्लुडब्लुएफ नेपाल"
"टाइगर टप्स : नेपाल चिनायो, नेपालले चिनेन","काठमाडौँ — टाइगर टप्सको आँगनमा उसैगरी उभिएकै छन्– साल, भेल्लर, जामुन, करम र टाँटरीका रूख । जंगली हात्ती ध्रुवे रात–साँझ यिनै रूखको छेउ भएर हिँड्छ । ध्रुवेका दुई ‘केटाकेटी’– ४ वर्षीय कैलाशप्रसाद र ८ वर्षीया रूपकली, टाइगर टप्सका तिनै रूखका सियालमुनि हुर्किरहेका छन् । पुरानो अराजक छविलाई ध्रुवेले अहिले सुधारेको छ ।भूतबंगला प्रतीत हुने टाइगर टप्सअघि कहिलेकाहीँ बाघ देखिन्छ त कहिले कराएको सुनिन्छ । गैंडा, चित्तल, बँदेल, भालु देखिनु नियमितका दृश्य हुन् ।अचेल झ्याउँकिरी र जंगली जनावरका एकोहोरो आवाजबाहेक मान्छेको आवाज हत्तपत्त सुनिँदैन, टाइगर टप्समा । यो त्यही जंगल सफारी लज हो, जहाँ विशेष दिनहरूमा भव्य पार्टी हुन्थ्यो । र, वन्यजन्तुमाथि विमर्श चल्थ्यो ।अब त सुनसान छ— टाइगर टप्स ।झ्याउँकिरीको आवाज सुन्नु दैनिकी बनेको छ, यो भग्नावशेष लज कुरिबसेका हात्ती र माउतेहरूको । अब टाइगर टप्समा केही छैन, सिवाय बितेका दिनहरूको स्वर्ण कथा ! के फेरि फर्केला ती दिन ? लाग्छ– टाइगर टप्स केही पर्खिरहेको छ ।जंगल लजका पुराना संरचना त छन् तर ती पूर्ववत् छैनन् । नेपालको पर्यटन इतिहासको सांस्कृतिक सम्पदा भए पनि मक्किएरै उभिइरहेका ती संरचना लथालिंग छन्, भताभुंग छन् । हिजो सानले उभिएका विशिष्ट डिजाइनका घरहरू भत्केका छन् । हावा–पानी–घाम र धमिराले खाइरहेकै छ, यसका पुराना काठहरू, जो अब कुहिने चरणमा पुगेका छन् । टिनको छानो चुहिएको छ । गाह्रो जीर्ण छ । खर कुहिएर नष्ट भइसक्यो, मान्द्रो धमिराले खाइसक्यो । धमिरा धपाउन मालाथिन पाउडर छर्किनु दैनिकी बनेको छ– टाइगर टप्स कुरुवाको ।सन् १९९५ मा कर्मचारीसँग तत्कालीन अमेरिकी प्रथम महिला हिलारी क्लिन्टन। तस्बिर सौजन्य : टाइगर टप्सती अवशेषमाथि टेकेर टाइगर टप्सका प्रबन्ध निर्देशक ज्याक एडवर्ड ती दिनतिर स्मृति–रमण गरिरहेका छन् । सानो छँदा उनी अक्सर टाइगर टप्स जंगलकै लजमा बस्थे, घना जंगलभित्र घुम्थे– हात्ती सफारीमा । शान्त बगिरहेको राप्तीमा डुंगा सयर गर्थे, नेचर गाइड र हात्तीसारे उनका साथी थिए ।‘वनको मान्छेजस्तै थिएँ म । अहिले पनि लाग्छ– दौडेर पुगूँ र हेरूँ चितवनको त्यही जंगल र बसिरहूँ त्यहीँ,’ ज्याक जंगलको गुल्जार त्यही समय सम्झना गर्छन्, ‘धेरै माया लाग्छ त्यस जंगलको । भग्न टाइगर टप्सअघि पुग्दा थचक्क त्यहीँ बसी रुन मन लाग्छ । सपनामा पनि ती दिन आइरहन्छन् । त्यो सुन्दर ठाउँका सम्झनाहरू उस्तै छन् । टाइगर टप्स परिवारजस्तो थियो, जंगलभित्रै एउटा गाउँजस्तो थियो ।’आफ्नै अन्दाज र हाउभाउमा आफू बाँचेको तिलस्मी संसारको जादुगरी कथा वाचन गर्छ– दक्षिण एसियाकै पहिलो वन्यजन्तु लज टाइगर टप्सले । उबेलाको ब्ल्याक एन्ड ह्वाइट संसारमा नेपालको चिनारी भनेकै सगरमाथा थियो । त्यसपछि विदेशीका लागि नेपाल ‘गोर्खाहरूको देश’ बन्यो ।अनि, टाइगर टप्सका लागि पनि चिनिन थाल्यो– नेपाल । नेपालको पर्यटन उद्योगको ऐतिहासिक पहेलीमा बाँचिरहेको यसको कथा संसारभित्र पसिहेर्दा देखिन्छ– त्यो पुरानो समयका मुग्धकारी दिनहरू । विश्वमै प्रख्यात थोरै नेपाली ब्रान्डमध्ये एक टाइगर टप्स असलमा थियो– निकुञ्जको अँध्यारो जंगलबाट बाहिरी दुनियाँतिर चियाइरहेको समयको साक्षी, जोसँग थिए– केही रुमानी सपना र गुल्जार स्वर्णिम साँझहरू ।टाइगर टप्सको त्यो आनन्दमयी (पछि संकटग्रस्त) जीवन–पोट्रेटले भन्छ– संसारकै ख्यातिप्राप्त पर्यटन गन्तव्यको पहिचान बन्नु कति दुःखद थियो ! सुखहरूको साम्राज्यबाट एउटा ‘सान’ र ‘ब्रान्ड’ कसरी मामुली र सामान्य बन्छ ? त्यो कथा टाइगर टप्समाथि घुमिरहेको समय–चक्रले सुनाउँछ । जीवनमा केवल वैभव होइन, विपत्ति पनि आइरहन्छ भन्छ– टाइगर टप्सको जीवन वृत्तले । मृत टाइगर टप्सको जीवन लीला कारुणिक छ ।टाइगर टप्स स्थापनाको वर्ष सन् १९६४ मा खिचिएको तस्बिर । तस्बिर सौजन्य : टाइगर टप्सनिकुञ्जभित्रको पश्चिम चितवनमा शेष छ– टाइगर टप्सको भग्नावशेष । मानौं यो किनारामा उभिइरहेको एक सीमान्त मान्छे हो, जो असिना–पानी र घामको निरन्तर प्रहारले थिलथिलिएको छ ।पुरानो समय र घना जंगलको कथा भन्ने टाइगर टप्सको त्यस आँगनमा बितेका केही विशिष्ट सुखानुभूति सुरक्षित छन्, मानिसका स्मृतिमा । मान्छेको मस्तिष्कमा टाँस्सिएका केही स्मृति अमूल्य बनिदिन्छन्, जब त्यससँग जोडिएका कुनै महत्त्वपूर्ण पात्र वा वस्तु इतिहासमा छोपिन्छ । अब त्यो तिलस्मी संसार सम्झाउने टाइगर टप्सको ‘सानदार’ समय इतिहासमै छुटिसकेको छ । मान्छेका झैं अँध्यारा–उज्याला, थकान र दुःख छन्– टाइगर टप्सको जीवनमा पनि ।नेपालको पहिलो निकुञ्ज चितवन राष्ट्रिय निकुञ्जमा ४७ वर्ष बिताएका रामप्रित यादवलाई टाइगर टप्स बन्द भएपछि विरक्त लागेको छ । उनलाई जंगल नै आफ्नो ‘घर’ लाग्छ ।‘यो अनकन्टार जंगललाई गुल्जार बनाउने टाइगर टप्स बन्द हुनु अति दुःखलाग्दो घटना हो । वाइल्डलाइफ बिजिनेसको अवधारणा टाइगर टप्सले नै ल्याएको थियो । यसले संसारमा नेपाल चिनाएको थियो, संरक्षणमा निकै काम गरेको थियो र त्यहाँ धेरै नेपालीले काम पनि पाएका थिए,’ रामप्रित भन्छन्, ‘यो लज बन्द भएपछि प्रशस्त पैसा लिएर नेपाल आउने पर्यटक भड्किए । त्यहाँ पुग्दा त्यो सुनसान लाग्छ, दिक्क लाग्छ, दुःख लाग्छ ।’टाइगर टप्सका हात्ती । तस्बिर सौजन्य : टाइगर टप्सअमेरिकी प्रथम महिला हिलारी क्लिन्टनदेखि प्रसिद्ध अभिनेता लियोनार्डो डि क्याप्रियोसम्मले टाइगर टप्स परिक्रमा गरेका थिए । विश्वमा फैलेको यहाँको तरंगबाट विस्मित भएर ती ख्यातिप्राप्त मानिस यहीँ आइपुगेका थिए । इतिहास भन्छ– सन् १९८१ मा भारतकी प्रधानमन्त्री इन्दिरा गान्धीले टाइगर टप्स भ्रमण गरेपछि नै भारतले महसुस गरेको थियो– नेपालबाट जंगल रिसोर्ट व्यवस्थापन सिक्नुपर्छ । त्यसपछि हो, भारतमा जंगल सफारी व्यवसाय फस्टाएको ।टाइगर टप्सको कथा भन्नु एक बेलाको एकलास जंगल चितवनको मात्रै होइन, त्यस समयका धनाढ्य, ‘हाई प्रोफाइल’ र ‘एलिट’ हरूको जीवनशैली पनि सँगै भन्नु हो । टाइगर टप्सको भ्रमण–डायरीमा संसारका प्रख्यात सेलेब्रिटीको लस्कर छ– राजीव गान्धी, सोनिया गान्धी, बेनिजिर भुट्टो, जिम्मी कार्टर, तेन्जिङ नोर्गे, एडमन्ड हिलारी, प्रिन्स फिलिप, प्रिन्सेस एन, मिक जागर, रिंगो स्टार, रोबर्ट रेडफोर्ड, हेनरी किसिन्जर, मार्टिना हिङ्गिस, राजकुमार बर्नहार्ड, जोन जे केनेडी जुनियर, डेभिड एटेनवर्ग, अर्लान्डो ब्लुम, क्यामरुन डियाज, इभा मेन्डिस... ।अभिनेता राजेश हमालले सन् १९८६ नोभेम्बरमा टाइगर टप्समा नेचुरिस्टको ट्रेनिङ लिएका थिए । ‘म २ महिनाजति टाइगर टप्समा नेचुरिस्ट भएर बसेको थिएँ,’ राजेश भन्छन् ।‘पाइरेट्स अफ क्यारेबियन’ का अभिनेता अर्लान्डो ब्लुम जंगल सफारीमा (सन् २००८) ।‘वनको मान्छेजस्तै थिएँ म’ भन्ने ज्याक एडवर्डका पिता बेलायतका जिम एडवर्ड थिए– कुनै बेलाका टाइगर टप्सका सञ्चालक, जो स्वेडिस ब्रान्डको ‘साव कार’ चलाएर नेपाल आएका थिए, १९६३ मा । तर, त्यस जंगल लजको विचार बीजारोपण भएको थियो– क्यानडाका जोन कोपम्यानको मस्तिष्कमा ।उनी थिए– साहसिक काम गरिबस्ने मानिस, जो केन्याको हिल्टन होटलमा कुनै बेलाका म्यानेजर थिए । नेपाल आएपछि घना जंगल र जनावरहरूको राजधानी चितवनमा उनको मन अडियो । र, कोपम्यानले अमेरिकाको टेक्सासबाट आएका दुई सिकारी टोडी ली वाइने र हर्ब क्लेइनसँगको पार्टनरसिपमा त्यहाँ जंगल हन्टिङ लज खोले । लज खोल्न उनलाई राजा महेन्द्रले चितवनको जंगलका केही भाग ‘लिज’ मा दिएका थिए ।‘वन्यजन्तुको संरक्षण र टाइगर टप्सको सम्झना’ लेखमा सागरशमशेरले लेखेका छन्, ‘कोपम्यान मार्केटिङको बृहत् अभ्यास लिएर आएका थिए र जंगली जीवजन्तुका नयाँ–पुराना रोचक कथाबाट मान्छेलाई आकर्षित गर्ने कला थियो उनमा ।’खासमा कोपम्यानको कल्पनामा टाइगर टप्सको स्वरूप केन्या र तान्जानियामा पहिल्यै निर्माण भएका सफारी–पार्क र लजहरूकै जस्तो थियो । अफ्रिकन सफारी लज ट्री–टप्सको मोडलमा कोपम्यानले टाइटर टप्सका भवनहरू डिजाइन गरे– अग्ला खम्बा र गोलाकार आकारका छानासहितका झुपडीहरू । सायद बोरिसको ‘याक एन्ड यती’ बारबाट प्रेरित भएर कोपम्यानले मुख्य भोजन र विश्राम कक्षमा ठूलो गोलाकार चुलो स्थापना गरे, जहाँ चिम्नी भुइँतिर झुकेको थियो ।मेघौली विमानस्थल ।लजका भवन निर्माण गर्न बिहारबाट काठका कारिगर आएका थिए, पूरै भवनमा स्थानीय सामग्री प्रयोग गरिएको थियो । लज सुरु हुँदा जम्मा चार वटा पाहुना कोठा थिए (मार्क लिक्टी/जंगबहादुर कोपसिंह ः जोन कोपम्यान, हन्टिङ एन्ड द ओरिजिन्स अफ एडभेन्चर टुरिजम इन नेपाल) । टाइटर टप्सको श्यामश्वेत दिनका तस्बिरहरूमा बगिरहेको राप्ती, त्यसमाथि जंगल, काला पहाडी भूभाग र अन्नपूर्ण हिमालका चुचुरा छन् । सन् १९६७ मा टाइगर टप्समाथि ‘टाइम’ म्यागेजिनले लेखेको थियो, ‘नयाँ पर्यटक होटलमध्येको सबैभन्दा रोमाञ्चक ।’तर, सन् १९७१ को भारत–पाकिस्तान युद्धको असरले लज छाडेर कोपम्यान भारततिर भासिए । त्यसै साल त्यस लजमा जोडिए जिम एडवर्ड । जिमले आफ्ना मित्र, बाघको चालचलन र सिकारका विज्ञ चार्ल्स (चक) म्याकडुगलसँग मिलेर त्यो लज किने । र, नाम फेरे– टाइगर टप्स, जुन १०० बिघा जमिनमा फैलिएको थियो । तिनै जिम एडवर्डको २०६५ सालमा नेपालमै मृत्यु भयो ।‘छालबाटो’ पुस्तकमा लेखक रमेश भुसालले लेखेका छन्, ‘जिमले त्यस लजलाई सिकार खेल्न होइन, वन्यजन्तु देखाउन प्रयोग गर्ने निधो गरे ।’ त्यही किताबमा टाइगर टप्सबारे जिमका छोरा ज्याकले भनेका छन्– आजकाल मानिस जंगलमा सहर खोज्छन् तर हामी यहाँ जंगल नै देखाउँछौं र सहर बिर्सन अनुरोध गर्छौं । ‘चितवनको पर्यटकीय चिनारी’ किताबका लेखक डा. ढाकाराम सापकोटा भन्छन्, ‘चितवनमा पर्यटन विकासमा पुर्‍याएको सहयोगका दृष्टिले हेर्दा होटल टाइगर टप्सलाई कोसेढुंगा नै मान्नुपर्छ । जंगली जनावर देखाएर पर्यटक तान्ने कुरा कुनै बेला एकादेशको कथा थियो, त्यही कालखण्डमा जंगल पर्यटनको भिजन सुखद थियो ।’सन् १९८८ मा टाइगर टप्स पुगेका बेला तत्कालीन राजा वीरेन्द्र र रानी ऐश्वर्यसँग जिम एड्वार्डसँग ।नेपालमा ‘ट्रेकिङ’ शब्द नै टाइगर टप्सअन्तर्गतको माउन्टेन ट्राभलले आविष्कार गर्‍यो, कर्णेल जिमी रोबर्ट्स थिए, यस शब्दको जननी । नेपाली पर्यटनमा टाइगर टप्सको अति–विशिष्ट महत्तालाई सबैले स्वीकार गरेका छन् । भनिन्छ, यसकै आँगन हो– एसियाको जंगल सफारी सभ्यताको उद्गम । नदी र जंगल पर्यटनदेखि संरक्षणसम्मका अनेक ज्ञान, थेसिस र अभ्यास रिउ र राप्ती किनारकै टाइगर टप्समा भए । यो लज संसारमै नेपाल चिनाउने ‘चकचकी’ को प्रतीक पनि रह्यो ।६१ वर्ष बितेछ, टाइगर टप्सले पर्यटनको मृदुल चेतना बाँडिरहेको र आत्मकथा वाचन गरिरहेको । टाइगर टप्स पर्यटन इतिहासको सर्वोत्कृष्ट साक्षी हो, जसले आफू उभिएको जंगल र त्यसका पात्रहरूको कथा भन्छ । कुनै बेलाका ती पात्र थिए– राणा र शाह राजाहरू । असलमा जनावरहरूको राजधानी थियो– चितवन, जसलाई राणाहरूले सिकारको मुकाम बनाएका थिए ।जंगबहादुर राणा चितवनमा महिनौं वन–विचरण गर्थे, सिकार गरेरै । त्यसपछिका शासकले पनि चितवनका घना जंगललाई ‘हन्टिङ डेस्टिनेसन’ बनाइरहे । ठीक त्यही समय स्थानीय चेपाङ काँधमा धनुवाण भिरेर महाभारत लेकतिर चरा सिकार गरिहिँड्थे र दनुवार–माझीहरू नारायणी वा राप्तीको भेलमा हेलिन्थे माछा मार्न । एक बेलाको औलोग्रस्त चितवनमा गैंडा चर्ने समथर मैदान छ, महाभारत पर्वतका अग्ला टाकुरा पनि छन् । राजाहरूको दरबार पनि छ ।अनि, छन्– थारू–चेपाङका पुराना समय सम्झाउने छाप्राहरू पनि । मकवानपुरको कुलेखानीबाट बग्दै–बग्दै राप्ती चितवन पुग्छ, जसले चितवन उपत्यकाको पूर्वी भेग सिञ्चित गरेको छ । राप्ती नदी किनारका बस्तीहरूको प्राचीन कथा वाचन गरिरहन्छ– चितवन । पश्चिम चितवनको रिउ नदी किनारमा अवस्थित टाइगर टप्स लजले चाहिँ चितवनको गौरवको कथा सुनाउँछ ।ज्याक (दायाँ) र टिम एडवार्ड हात्ती सफारीमा ।टाइगर टप्स सन् १९६४ मा स्थापना भयो, जति बेला चितवन राष्ट्रिय निकुञ्जको स्थापना भएकै थिएन र राष्ट्रिय निकुञ्ज ऐन बनेकै थिएन । र, त्यो टाइगर टप्स नै थियो, जसले सन् १९७२/७३ मा चितवन राष्ट्रिय निकुञ्ज स्थापना गर्न सरकारलाई सघाएको थियो, संरक्षणकेन्द्रित पर्यटन नीतिहरू बनाएर । राष्ट्रिय निकुञ्ज तथा वन्यजन्तु संरक्षण ऐन (२०२९) र चितवन राष्ट्रिय निकुञ्ज नियमावली (२०३०) अनुसार सरकारी अनुमति लिएर निकुञ्जभित्रै सञ्चालन गरिएको थियो, यो लज ।नेपालको पुरानो वैदेशिक लगानी भएको टाइगर टप्सको मुनाफाबाटै ‘टाइगर टप्स कर्णाली लज’ (बर्दिया), ‘टाइगर टप्स थारू लज’ (नवलपरासी) र ‘टाइगर माउन्टेन लज’ (पोखरा) पनि खोलिएका थिए । यसका सहसंस्थाहरू ‘माउन्टेन ट्राभल नेपाल’ (एसियाकै पहिलो पदयात्रा कम्पनी) र ‘हिमालयन रिभर एक्स्प्लोरेसन’ (नेपालकै पहिलो जलयात्रा/र्‍याफ्टिङ कम्पनी) ले पनि बेग्लै ब्रान्ड बनाएका छन् । चितवन मेघौलीमा प्रत्येक वर्ष विश्व हात्ती–पोलो प्रतियोगिता आयोजना गर्थ्यो टाइगर टप्सले, जुन करोडौं डलर पर्यटन आम्दानीको स्रोत थियो । वार्षिक ८ हजार महँगा पर्यटकको यो प्रिय ‘लोकेसन’ मा २० कोठा र ६० बेड थिए ।यथार्थमा टाइगर टप्स दिगो पर्यटन अवधारणाको प्रवर्तक थियो भन्छन् वातावरणविद् र ‘नेपाल नदी संरक्षण संस्था’ का अध्यक्ष मेघ आले । उनी हिमालयन रिभर एक्स्प्लोरेसनमार्फत टाइगर टप्ससँग जोडिएका थिए, सन् १९८५ मा– ट्रेनी रिभर गाइड भएर । त्यहीँ सिके रिभर गाइडिङ । उनको विचारमा वाइल्ड–लाइफ टुरिज्मलाई संसारैभर टाइगर टप्सले ब्रान्डिङ गर्‍यो । ‘नेपालमा जंगल सफारी नै टाइगर टप्सले आविष्कार गर्‍यो । त्यति ठूलो संस्थालाई सरकारले ध्वस्त पार्‍यो,’ मेघ भन्छन्, ‘टाइगर टप्सले सिकाएको पर्यटनबाटै नेपाल माथि उठ्यो तर माकुराले माउ खाएजस्तो नेपालले टाइगर टप्स नै खाइदियो ।’मेघको स्मृतिमा ती दिनमा टाइगर टप्समा पाहुना भएर जान पर्यटकले ३ वर्षअघि नै बुकिङ भइसक्नुपर्थ्यो र प्रतिव्यक्ति एक रातको ३ सय ५० देखि ४ सय डलरसम्म तिर्नुपर्थ्यो । र, वार्षिक १ करोड रुपैयाँभन्दा बढी रोयल्टी बुझाउँथ्यो टाइगर टप्सले । जंगल लज सञ्चालनमा ३ सयभन्दा बढीलाई रोजगारी दिएको थियो, पूरै समूहभित्र १ हजारभन्दा बढी कर्मचारी थिए ।सन् १९७१ देखि संरक्षणमैत्री पर्यटन अवधारणालाई नेतृत्व गरेको हो– टाइगर टप्सले । ‘वातावरणकेन्द्रित इको–टुरिज्मदेखि उत्तरदायी संरक्षण पर्यटनसम्म यसको योगदान रह्यो,’ मेघ भन्छन् ।२०६९ सालमा चितवन राष्ट्रिय निकुञ्जभित्रको टाइगर टप्स बन्द गरियो– ‘जंगली जनावरको सुरक्षामा ठूलो असर परेको’ निष्कर्ष निकाल्दै । राष्ट्रिय निकुञ्जभित्र होटल/लज सञ्चालन रोक्न सर्वोच्च अदालतमा मुद्दा दायर भएको थियो । त्यसबेला सर्वोच्चको आदेशमा निकुञ्जभित्रका ७ वटा लज बन्द भएका थिए ।लेखक/पत्रकार वसन्त थापाको स्मृतिमा टाइगर टप्स रहस्यमय र तिलस्मी थलो थियो, जुन उसबेलाको भव्य संसार थियो । वाइल्ड–लाइफ पारखीमाझ पहिल्यै यसको प्रख्याति बढेकै थियो । सन् १९७७ फेब्रुअरीमा उनी पहिलो पटक टाइगर टप्स पुगेका थिए, जुन बेला उनी पर्यटनमा प्रवेश गरिसकेका थिए, टुरिस्ट गाइड ट्रेनिङ लिएर । उनले निःशुल्क प्रवेश पाए– टाइगर टप्समा । लजको चुलिएको ख्यातिबाट उनी त्यहाँ पुग्न उत्साहित थिए । जंगलमा पाँचतारे स्तरको लज खुलेको थियो, मान्छेहरूमा कौतूहल र जिज्ञासा भव्य थियो ।काठमाडौंबाट चितवन सोझै सडक सञ्जालमा जोडिएको थिएन । मुग्लिन–नारायणघाट सडक खण्ड बनेको थिएन, टिस्टुङ–पालुङ–हेटौंडा (सात घुम्तीको बाटो) हुँदै पुग्नुपर्थ्यो चितवन वा अर्को थियो हवाईमार्ग– काठमाडौंदेखि भरतपुरसम्म । ती दिन भरतपुर र गोरखामा पनि हवाई सेवा चल्थ्यो ।सन् १९६१ मा बेलायतकी महारानी एलिजाबेथ र राजकुमार फिलिप नेपाल आउँदा चितवन सिकारमा लैजान मेघौलीमा विमानस्थल निर्माण गरिएको थियो । केही विशिष्ट पर्यटक कहिलेकाहीँ तत्कालीन शाही नेपाल वायुसेवाको चार्टर्ड विमानबाट पनि मेघौली पुगिरहन्थे । त्यो थियो– कच्ची चौरको एयरपोर्ट । एयरपोर्टको दक्षिण सालघारीले घेरिएको थियो । एयरपोर्टबाट टुरिस्टलाई हात्तीमा चढाएर टाइगर टप्ससम्म पुर्‍याइन्थ्यो । जिप सेवा पनि सञ्चालनमा थियो । राप्ती नदी तर्नुपर्थ्यो, हात्तीले नै तार्थ्यो, रिउ खोला पनि तर्नुपर्थ्यो ।रिउ खोला किनारमै थियो– टाइगर टप्स । हात्तीले ढाडबाट पर्यटकलाई मचानमा ओराल्थ्यो र मचानबाट भर्‍याङ हुँदै ओर्लिनुपर्थ्यो । टाइगर टप्सको आँगनमा थिए– दुई वटा ठूला लज, एक–एक तलाको । लज–भवनमा काठ र स्थानीय वस्तु प्रशस्तै प्रयोग गरिएको थियो । वसन्त थापाको सम्झनामा ट्वाइलेटमा कम्मोड, तातोपानी, सोलार प्यानल र सावरको सुविधा थियो ।त्यो जंगल बसाइ एडभेन्चर थियो– सुविधाजनक बिछ्यौना, सफासुग्घर पनि । सालको रूख नकाटीकन त्यसलाई लजको एक ‘पार्ट’ बनाइएको थियो– ट्री–टप कोठा, रूख नै भवनको प्रमुख हिस्सा । आँगनबीच ठूलो गोलघर थियो, फुसको छानाले बनाइएको । त्यहीँ थियो– डाइनिङ रुम, रेस्टुरेन्ट र बार, जहाँ राति सानदार जमघट हुन्थ्यो । त्यहीँ थियो– हात्तीसार र झुप्रा कटेज, जहाँ माउते (फनित) बस्थे । जंगल सफारी कि बिहान कि बेलुकी मात्रै चल्थ्यो र बर्खामा बन्द हुन्थ्यो । तीन थरीको जंगल सफारी चल्थ्यो– हात्तीमा, जिपमा र पैदलै ।अरू दुई ठाउँमा पनि बस्ने व्यवस्था थियो– टाइगर टप्स लजमा । एक थियो– ‘टेन्टेड क्याम्प’ । टाइगर टप्सको पूर्वपट्टि जंगलबीच थियो– दुई वटा पलङ र एट्याच बाथरुमसहितको सफारी टेन्ट ।नारायणी नदी किनारमा थियो– सफारी क्याम्प, नारायणीका दुई भँगालो फाटेको ठाउँमा । टाइगर टप्सबाट हिँडेर र राप्ती पुल तरेर त्यो क्याम्प पुगिन्थ्यो । त्यही क्याम्पमा एकै पटक २ वटा बाघ देखेको सम्झना छ वसन्तसँग । त्यहाँ बाघ निम्त्याउन भैंसीको पाडो बाँधेर राखिन्थ्यो मचानमा फोकस लाइटसहित । बिस्तारै बाघ पसेको र पाडोलाई लुछेर खान थालेको दृश्य हेर्न पर्यटकको भीड लाग्थ्यो । पर्यटकहरू अग्लो ठाउँबाट त्यो दृश्य हेर्थे । पाडो बाँध्ने त्यो परिपाटी पछि हट्यो । बाघको आहाराका लागि पाडो राखिएजस्तै चितुवाका लागि बाख्रा राखिन्थ्यो । बाघ कहिले एक सातासम्म पनि आउँदैनथ्यो, कहिले नियमित आउँथ्यो ।चितवनको मेघौली एयरपोर्ट ।हिलारी क्लिन्टन आएर टाइगर टप्समा सुतेको पलङ कसैले वसन्तलाई देखाएको थियो । वसन्तको बुझाइमा संसारमै टाइगर टप्सको भव्यतम् छवि निर्माण हुनुमा नेपालको सांग्रिला–छवि हो । ‘त्यो बेला टाइगर टप्स सञ्चालन गर्नु उच्च चुनौतीको विषय थियो । त्यसको अनौठो र अद्भुत आकर्षण थियो । नेपाल जादुमय आकर्षणको थलो थियो,’ वसन्त भन्छन्, ‘त्यो बेला थोरै पर्यटक मात्रै नेपाल आउँथे, जो धनी थिए र टाइगर टप्स पुग्थे, रमाउँथे ।’यसरी संसारका पैसावाल पर्यटकलाई स्तरीय सफारी सेवा दिने कामको सुरुवात टाइगर टप्सले गर्‍यो । ती पर्यटकलाई उसले बाघ देखायो र बाघ संरक्षणको यात्रामा निरन्तर सहयोगी र सहभागी रह्यो । त्यसअघि नेपालमा बाघ हत्याको शृंखला निरन्तर थियो । सन् १९७२ मा राजा महेन्द्रको मृत्युपछि मात्रै नेपालमा बाघ सिकारमा आधिकारिक प्रतिबन्ध लाग्यो । १९६० को दशकको सुरुवातमा चितवनमा ठूला सिकारहरू भए । फेब्रुअरी १९६१ मा बेलायतकी महारानी एलिजाबेथ र राजकुमार फिलिपको राजकीय भ्रमण क्रममा महेन्द्रले तिनको सम्मान खातिर तराईमा सिकार पार्टीहरू आयोजना गरे ।मार्क लिक्टीले लेखेका छन्, ‘त्यसबेला फिलिप दुविधामा थिए । खेल सिकारको स्पष्ट विरोध गर्ने र वन्यजन्तु संरक्षण संस्थाहरूको प्रमुख सदस्यका रूपमा फिलिप न महेन्द्रको निमन्त्रणा अस्वीकार गर्न सक्थे, न त लोपोन्मुख जनावरलाई मारेकै देख्न सक्थे ।’सन् १९९५ मा टाइगर टप्स घुम्न आएकी अमेरिकी प्रथम महिला हिलारी क्लिन्टनसँग जिम एड्वार्ड ।टाइगर टप्सको आँगनमा निरन्तर बाघ झुल्किइरहने पुरानो समयको रोमाञ्चक कथा लेखेका छन्, हेमन्त मिश्रले ‘श्री ५ को सेवामा’ र ‘बाघको अस्तु’ किताबमा, ‘एउटा औंला बांगो भएको बांगे भाले बाघले दुई वर्षसम्म टाइगर टप्सको पश्चिमपट्टिको ढाक्रे नाला वरिपरिको क्षेत्रमा प्रभुत्व जमाएको थियो, ऊ त्यहाँ दुइटा बघिनीसित बस्थ्यो । सन् १९८४ को अन्त्यतिर बांगेको शासित क्षेत्रलाई अर्को नयाँ बाघले अतिक्रमण गर्‍यो ।’रामसिंह गुरुङ (६३) टाइगर टप्सका प्रशासन प्रमुख हुन्, जो अहिलेको भग्नावशेष कुरिबस्छन्, चार दशकदेखि टाइगर टप्समा काम गरिरहेका छन् । सन् १९९५ को अप्रिल १ मा हिलारी क्लिन्टन टाइगर टप्स भ्रमणमा आउँदा रामसिंह यहीँ थिए । उनैले मेघौली एयरपोर्टबाट ड्राइभमा र राप्तीमा डुंगा चढाएर हिलारीलाई रिउ खोला किनारको टाइगर टप्स पुर्‍याएका थिए ।३० जनाको समूहमा आएकी उनी २ रात, ३ दिन त्यस लजमा बसिन्, हात्ती सफारी गरिन्, लजका सञ्चालक जिम एडवर्डसँगै जंगल ड्राइभ गरिन्, टेनी क्याम्प गइन् र नारायणीमा बोटिङ गरिन् । हिलारीसँग खिचेका फोटाहरू अहिले पनि हेर्छन् र ती दिनतिर फर्किन्छन् रामसिंह । ‘हिलारी सरल र सबैसँग मिल्ने स्वभावकी थिइन्,’ रामसिंह भन्छन्, ‘शान्त जंगलमा आनन्द लिइन् उनले ।’ राजा वीरेन्द्र, ज्ञानेन्द्र, दीपेन्द्रलाई पनि रामसिंहले देखे टाइगर टप्समा ।‘हरेक रात पार्टी हुन्थ्यो, अब त यो सुनसान छ । झ्याउँकिरी र जंगलको आवाज सुनेरै दिन काट्नुपर्छ, ती दिन सम्झेर र अहिलेको अवस्था देखेर विरक्त लाग्छ,’ रामसिंह भन्छन्, ‘ती दिन फर्किए हुन्थ्यो भन्ने लाग्छ । त्यो रौनक अब त केही पनि बाँकी छैन ।’लज बन्द भएपछि अर्थात् ०६९ देखि यहाँ १३ जना कुरुवा छन् । हात्तीलाई घाँस–पानी गर्दै तिनको दिन बित्छ । टाइगर टप्सकै ४ वटा हात्ती रेखदेख गर्ने ८ जना छन्– जगत मगर, गुनबहादुर कुमार, रामबहादुर बोटे, शक्ति कुमालहरू । सफारी बिलकुल बन्द छ ।सन् १९८६ मा टाइगर टप्समाबेलायतीराजकुमार फिलिपसँग जिम एड्वार्ड ।टाइगर टप्सका पूर्वमेनेजर डीबी चौधरीले सन् १९९८ देखि २००६ सम्म क्याम्प इन्चार्ज भएर काम गरे । उनको विचारमा टाइगर टप्सले वातावरण संरक्षणमा ठूलो योगदान पुर्‍यायो । ‘जनावरलाई डिस्टर्ब नगरी तिनलाई हेर्न, तीसँग दूरी बनाउन पर्यटकले यहाँबाट सिके,’ उनी भन्छन्, ‘घुम्न कहाँ जाने भन्ने प्रश्नमा पर्यटकले नेपाल भन्दैनथे, टाइगर टप्स भन्थे ।’सन् १९९० सम्म टाइगर टप्सको निर्देशक तथा लगानीकर्ता पनि थिए– लेखक सागरशमशेर । त्यो समय उनका लागि एक अद्वितीय अनुभव थियो । ‘टाइगर टप्स र चितवन निकुञ्जको धुन मेरा लागि बेग्लै र सुन्दर थियो । त्यो लजमा बसेर सन–सेट हेर्दा स्वर्गमा छु भन्ने अनुभूति हुन्थ्यो,’ सागर भन्छन्, ‘टाइटर टप्स भग्नावशेष भएपछि पनि हेर्न गएँ, रुन मन लाग्यो । नेपालको त्यस्तो सम्पत्तिलाई हामी आफैंले बिगार्‍यौं । टाइगर टप्सले पर्यटन मात्रै होइन, वातावरण संरक्षणमा पनि उल्लेखनीय योगदान गरेको थियो । आज चितवन निकुञ्जभित्र टाइगर टप्ससरह जिम्मेवार केही लजहरू जीवित रहेको भए त्यो ठाउँ तस्करहरूका लागि स्वर्ग बन्ने थिएन ।’जिम एड्वार्ड र उनकाव्यापारिक साझेदार बाघविज्ञ चक म्याकडुगल ।जंगलको झ्याङमा राति एकनास कराइरहेका झ्याउँकिरीका आवाज रामसिंहलाई टाइगर टप्सकै दुःखका गीतझैं लाग्छ । र, ती रात–साँझ केवल मौन लाग्छन् ।अनेकौं रमाइला सम्झना र कथाहरू बोकेर बाँचिरहेको भग्नावशेष टाइगर टप्सले नेपाललाई संसारमा चिनायो तर नेपालले उसलाई चिनेन । टाइगर टप्स आउँदो पुस्तालाई पर्यटन–संस्कृति सिकाउने स्कुल हो, जसको भग्न स्वरूपलाई आँधीबेहरीमय वर्षाले दिन–रातै प्रहार गरिरहेकै छ, जसरी यसलाई व्यवस्थाले प्रहार गर्‍यो । टाइगर टप्स आज संघर्ष, सुख र दुःख बोकेर उँघिरहेको खण्डहर भएको छ, जसले कुनै समयको सुन्दर सुदूर अतीतलाई सम्झाइरहेको छ ।टाइगर टप्स भ्रमण क्रममा हात्ती सफारीमा अमेरिकी संगीतकार मिक जागर ।०००‘धनी ग्राहकले नेपाल भ्रमण गर्न छाडे’ज्याक एड्वर्ड, प्रबन्ध निर्देशक, टाइगर टप्स लजटाइगर टप्सले चितवन निकुञ्जभित्र कसरी स्थान पायो ?टाइगर टप्स जंगल लज सन् १९६४ मा स्थापना भएको थियो, जसमा दुई अमेरिकी सिकारीले पर्यटन उद्योगमा नेपालको पहिलो विदेशी लगानी कम्पनीहरूमध्ये एकका रूपमा स्थापना गरेका थिए । राष्ट्रिय निकुञ्ज बन्नुभन्दा धेरै अघि यो होटल चितवनको जंगलमा निर्माण गरिएको थियो ।मेरा बुबा जिम एडवर्ड, जो पहिलो पटक सन् १९६२ मा नेपाल आएका थिए । उनले १९७१ मा अमेरिकीबाट कम्पनी खरिद गरेका थिए । कम्पनीमा खराब व्यवस्थापन थियो, जसले गर्दा घाटामा देखिन्थ्यो । मेरा बुबाले जनावरहरूको सिकार गर्नु उचित देखेनन् तत्पश्चात् वन्यजन्तु अवलोकनमा मात्रै ध्यान केन्द्रित गर्ने निर्णय गरे । टाइगर टप्सले १९७३ मा चितवन राष्ट्रिय निकुञ्जको स्थापनाकालमा ठूलो संलग्नता देखाएको थियो र सरकारलाई संरक्षणमा केन्द्रित रहने पर्यटन अभ्यासका नीति बनाउन पनि मद्दत गर्‍यो ।सरकारले महसुस गर्‍यो कि पर्यटन प्रवर्द्धन हुनुमा राष्ट्रिय निकुञ्जको सही व्यवस्थापन हो, आम्दानी र प्रवर्द्धनको महत्त्वपूर्ण हिस्सा हो । थुप्रै अफ्रिकी देशले धनी पर्यटक आकर्षित गर्न ‘लिज मोडेल’ अपनाएका थिए जबकि जनावरलाई बाधा नपुगोस् भनेर पार्कमा प्रवेश गर्ने मानिसको संख्या सीमित गरिएको थियो । ‘लिज मोडेल’ निकुञ्जका जंगलभित्र थोरै संख्यामा होटल निर्माण गर्न र निजी सफारी सञ्चालन गर्न सकिने भन्ने हो । यो मोडेल अफ्रिकामा धेरै सफल भएको पाइन्छ ।मेरो बुबाले नेपालका लागि यो नीति अपनाउन सरकारलाई मनाए । सरकारले मेरो बुबाको कुरा सुन्यो र विश्वस्त भयो । अन्तत : टाइगर टप्सलाई राष्ट्रिय निकुञ्जभित्र सञ्चालन जारी राख्न अनुमति दियो, जस अर्थमा नेपाल एसियामै यो अवधारणा अपनाउने पहिलो देश बन्यो । भारत, थाइल्यान्ड र अन्य लोकप्रिय पर्यटनको गन्तव्य मानिएका देशभन्दा अगाडि बढ्यो नेपाल । ४० वर्षसम्म नेपालमा यो सफल मोडेल बन्न पुग्यो । सन् २०१२ मा टाइगर टप्स बन्द भयो ।वन्यजन्तु संरक्षणमा टाइगर टप्सको भूमिका के छ ?कसैले तर्क गर्न सक्छन्, टाइगर टप्सले वन्यजन्तु संरक्षणमा केन्द्रित दिगो पर्यटनको अवधारणा स्थापित गर्ने एक अग्रणी भूमिका निर्वाह गर्‍यो । सन् १९७१ तिर नेपालमा कसैले पनि पर्यटन उद्योग र वातावरण संरक्षणबारे सोचिरहेका थिएनन् । मेरो बुबा र उनका व्यापारिक साझेदार चक म्याकडुगलले पाहुनाहरूलाई सफारीमा लैजाँदा जंगलको संरक्षणमा ध्यान केन्द्रित गर्ने निर्णय गरे । उनीहरूले कोठाको संख्या सीमित गरे, जसमा फोहोर व्यवस्थापनमा ध्यान केन्द्रित थियो ।चितवनका जनावर जोगाउन धेरै अनुसन्धान र संरक्षण परियोजना सुरु गरे । टाइगर टप्सले १९७४ मा पहिलो दीर्घकालीन बाघ अनुगमन परियोजना सुरु गरेको थियो, जुन आफैंमा गर्वको विषय हो । त्यो पहल आज पनि चलिरहेकै छ । टाइगर टप्सले पहिलो घडियाल प्रजनन परियोजना स्थापना गर्न र गैंडा संरक्षणका लागि घाँसे मैदान व्यवस्थापन गर्ने प्रयास गर्‍यो । चोरी–सिकारीविरोधी पुरस्कार योजना र सिकार रोक्न गुप्तचर योजना सुरु गर्न थालियो । टाइगर टप्सले राष्ट्रिय निकुञ्ज विभागसँगै स्मिथसोनियन इन्स्टिच्युट, डब्लूडब्लूई, जेढएसललगायत अन्य अग्रणी संरक्षण संस्थासँग हातेमालो गरेर काम गर्‍यो ।त्यसै समयदेखि टाइगर टप्सले वातावरणीय व्यवस्थापन, सफारी सञ्चालन, फोहोर व्यवस्थापन, आदिसम्बन्धी नीतिहरू लेखेको छ । अन्तर्राष्ट्रिय सरकारलाई पर्यटनको संरक्षणका लागि उत्कृष्ट अभ्यास थालनी गर्न सल्लाह दिएको छ । टाइगर टप्सले ३ सय न्दा बढी मानिसलाई रोजगारी प्रदान गरेर समुदायलाई मद्दत गरेको थियो । यसअन्तर्गतका कम्पनीहरूमा १ हजारभन्दा बढी मानिस रोजगार थिए ।प्रायः कर्मचारी मेघौली, माडी र अमलटारी नजिकैका गरिब गाउँबाट आएका थिए । हामीले गाउँहरूमा इनार, कुवा निर्माण जस्ता पूर्वाधारमा पनि लगानी गरेका थियौं । अमलटारीमा एउटा परोपकारी विद्यालय सुरु गर्‍यौं, जुन आज पनि चलिरहेकै छ । टाइगर टप्सले चितवनमा सुरु गरेको पर्यटन उद्योगकै कारण आज यी गाउँहरू समृद्ध छन् ।टाइगर टप्सलाई निकुञ्जबाहिर निकाल्ने सरकारको निर्णयलाई कसरी लिनुहुन्छ ?२०१२ मा सरकारले नेपालमा ‘लिज मोडेल’ बन्द गर्ने निर्णय गर्‍यो । बन्द भएपछि टिकट काट्ने मोडेल अपनाएको छ, जसमा आगन्तुकको संख्यामा कुनै प्रतिबन्ध छैन । प्रत्येक पर्यटकले धेरै/थोरै रकम तिर्ने गर्छन् । चितवनमा अहिले धेरै सवारी साधन छन्, प्रायः जनावर वरिपरि नै भीड हुन्छ ।पार्कभित्र फोहोर फ्याँकिन्छ । पार्कभित्र को प्रवेश गरिरहेको छ ? त्यसको निगरानी गर्न अहिले गाह्रो छ । जनावर–सिकार अझै चलेकै छ, तर टाइगर टप्स जस्ता होटलले थप सुरक्षा प्रदान गरेकाले निगरानी कम प्रभावकारी भएको थियो । भारतीय राष्ट्रिय निकुञ्जमा धेरै भिडियो र तस्बिर छन्, जहाँ बाघलाई घेरेर २० भन्दा बढी सवारी साधनले ठूलो तनाव दिने गरेका छन् । चितवनमा पनि चाँडै त्यस्तै अवस्था आउने देख्छु, जुन दुःखद हो । तर, टाइगर टप्स बन्द भएपछि धनी ग्राहकले नेपाल भ्रमण गर्नै छाडे ।निकुञ्जभित्र फेरि टाइगर टप्स स्थापना गर्ने योजना छ ?हामीलाई लाग्छ, २०१२ मा सरकारले गरेको निर्णय गलत थियो । मलाई अझै विश्वास छ, सरकारले त्यो गल्ती पक्कै महसुस गरेको छ र सच्याउन खोजिरहेको छ । हालैको बजेटमा उच्चस्तरीय पर्यटन प्रवर्द्धनमा फेरि ध्यान केन्द्रित गराएको प्रस्ताव छ । संरक्षित क्षेत्रभित्र होटल भाडामा उपलब्ध गराउने सम्भावना प्रबल छ । दिगो तरिकाले कानुनअनुरूप मापदण्ड बनाई सीमित संख्यामा पारिस्थितिक पर्यटनमा होटल केन्द्रित भए यसलाई सरकारको सकारात्मक कदम मानिन्छ । टाइगर टप्स फेरि खोल्न इच्छुक छु ।१३ वर्षमा हामीले मुख्य होटल संरचनालाई सुरक्षित राख्ने प्रयास गरेका छौं । राष्ट्रिय निकुञ्ज विभाग र सेनालाई चोरी–सिकारीविरोधी, घाँसे मैदान व्यवस्थापन, वन्यजन्तु अनुगमन र परोपकारी परियोजना सञ्चालन गर्न भनेका छौं । हामी त्यो प्रतिष्ठित होटल फेरि सुरु गर्न सक्छौं, जसले नेपाललाई एसियामा वन्यजन्तु पर्यटन उद्योगको शीर्षमा फर्काउन मद्दत गर्नेछ ।बुबा जिम र टाइगर टप्सबारेका सम्झना सुनाइदिनुस् न !सन् २००९ मा मेरो बुबाको निधन हुनुअघि उहाँले मलाई भन्नुभएको थियो– संसारको सबैभन्दा सुन्दर देशमा मर्न पाउँदा म खुसी छु । यदि मेरो बुबा अझै जीवित हुनुहुन्थ्यो भने उहाँ अहिले पनि त्यही कुरा भन्नुहुन्थ्यो । बुबाको सबैभन्दा राम्रो सम्झना टाइगर टप्स मात्र होइन, विगतका ६० देखि ८० को दशकमा नेपालको तराईमा गरेका साहसिक कार्यहरू पनि हुन् । चाहे त्यो चितवन, नवलपरासी, पोखरा र बर्दियामा लजहरू निर्माण होस् वा त्रिशूली र कर्णाली नदीमा माछा मार्ने र र्‍याफ्टिङ गर्ने होस् । उहाँले सम्पूर्ण देशलाई ठूलो उत्साहका साथ अन्वेषण गर्नुभएको छ ।उहाँ नेपाली जनतालाई आफूभन्दा बढी माया गर्नु हुन्थ्यो । मेरो सबैभन्दा ठूलो सम्झना टाइगर टप्स जंगल लजमा बाल्यकाल बिताउनु हो । म काठमाडौंभन्दा जंगलमा बढी सहज अनुभूत गर्थे । राष्ट्रिय निकुञ्जभित्र सफारीमा जानु, हाम्रा हात्तीहरूसँग समय बिताउनु वा कर्मचारीबाट वन्यजन्तुबारे सिक्नु मेरा सबैभन्दा ठूला सम्झना हुन् । आज पनि म जंगलभित्र सकेसम्म धेरै समय बिताउने गर्छु ।मेरो परिवारका लागि ३० देखि ४० वर्षभन्दा बढी समयदेखि काम गरेका धेरै बफादार कर्मचारीसँग मेरो राम्रो सम्बन्ध बन्यो । हाम्रो परिवार त्यहाँका स्थानीय मानिसप्रति सदा ऋणी छ, जसले टाइगर टप्सलाई एसियाको सबैभन्दा प्रमुख वन्यजन्तु लजका रूपमा विकास गर्न मद्दत गरे । मेघौली विमानस्थलमा अवतरण गर्नु र हात्ती पोलो खेल्नु मेरो अविस्मरणीय क्षण थियो ।टाइगर टप्समा आएका विदेशी राष्ट्रप्रमुख र अन्य आगन्तुकका केही विशेष सम्झना छन् ?टाइगर टप्स विश्वव्यापी रूपमै मान्यता प्राप्त ब्रान्डमध्ये एक हो । धेरै विशिष्ट पाहुनाले यहाँ भ्रमण गरेका थिए । मलाई याद छ, भारतीय प्रधानमन्त्री राजीव गान्धी, अमेरिकी प्रथम महिला हिलारी क्लिन्टन, राजकुमार फिलिप, संयुक्त अधिराज्यकी राजकुमारी एनीले वर्षौंदेखि फरक–फरक समयमा टाइगर टप्स भ्रमण गरेका थिए । अन्तर्राष्ट्रिय सेलिब्रेटीहरूमा मिक जागर, रिंगो स्टार, लियोनार्डो डि क्याप्रियो, ओर्लान्डो ब्लुमहरूसमेत भ्रमणमा आए । नेपालमा हामी प्रायः शाही परिवार र प्रधानमन्त्रीहरूलाई टाइगर टप्समा स्वागत गर्थ्यौं ।"
न्युयोर्कको सडकमा नेपाली मेला,"अमेरिका — अमेरिकाको मुख्य सहर न्युयोर्कमा शनिबार एकदिने नेपाली मेला आयोजना गरिएको छ । न्युयोर्कको ज्याक्सन हाइटस्थित सडकमा नेपाली खाना, संस्कृति र मौलिकताको प्रचार गर्ने उद्देश्यले ‘हिमालयन स्ट्रिट एवम् हाम्रो मेला’ आयोजना गरिएको हो ।निम्जी, ओम र दिपेनको संयुक्त आयोजनामा आयोजित उक्त मेलामा नेपाली खाना, मौलिक वस्तुहरू, सांस्कृतिक पहिचान झल्काउने सामग्रीहरू साथै नेपाल प्रतिनिधित्व गर्ने विभिन्न स्टलहरू राखिएका थिए । ३७ वटा स्टल रहेको मेलामा नेपाली, भारतीय, दक्षिण एसियालीमूलका समुदायसँगै पर्यटकहरूको समेत घुइँचो लागेको थियो ।मेलामा नेपाली सांगीतिक ब्यान्ड र स्थानीय नेपाली मूलका कलाकारहरूले प्रस्तुत गरेको कार्यक्रमले अमेरिकी नागरिकहरू समेत झुमेका थिए ।मेलामा न्युयोर्क राज्यका सांसद स्टेफन रागा र क्वीन्स नगर अध्यक्ष डोनोभान रिचर्ड्स जुनियरको सह प्रायोजन तथा न्युयोर्कस्थित नेपाल सरकार पर्यटन प्रवर्द्धकको सहकार्य रहेको थियो । मेलालाई प्रभावकारी बनाउन ‘एनवाई नेपाली काम पोस्ट’ र ‘च्याम्पियन मार्सल आर्ट्स क्लब’ले पनि सहकार्य गरेका थिए ।नेपालको पर्यटन प्रवर्द्धन, अमेरिकामा नेपाली वस्तुहरूको पहुँच विस्तार तथा स्थानीय नेपाली व्यवसायको प्रवर्द्धनका लागि मेला आयोजना गरिएको आयोजक दिपेन्द्र लामाले जानकारी दिए । मेलाले नेपाली व्यवसायी तथा नेपालका मौलिक वस्तुहरूको व्यापारलाई प्रत्यक्ष रूपमा फाइदा पुर्‍याएको दाबी पनि उनले गरे ।मेलाले नेपालको पर्यटन प्रवर्द्धनमा महत्त्वपूर्ण भूमिका निर्वाह गरेको न्युयोर्कका लागि नेपाल सरकारका पर्यटन प्रवर्द्धक गोकुल श्रेष्ठले बताए । ‘आगामी दिनमा आयोजना गरिने मेलालाई थप प्रभावकारी बनाइनेछ,’ उनले भने, ‘अर्को पटक स्टल थप्नेछौँ र स्थानीयको सहभागिता अझै बढाउनेछौँ ।’मेलामा प्रदर्शन गरिएका वस्तुहरू तथा नेपालका मौलिक खानाले स्थानीय नागरिकलाई आकर्षित गरेको आयोजकहरूको दाबी छ । मेलामा नेपालसम्बन्धी विभिन्न जानकारीमूलक पुस्तकहरू समेत वितरण गरिएको थियो । मेला स्थानीय सरकारका प्रतिनिधि तथा राज्यसभा सांसदहरूले अवलोकन गरेका थिए ।"
नेपाल-अस्ट्रेलिया व्यापार सहकार्यबारे भिक्टोरियामा कार्यक्रम,"काठमाडौँ — नेपाल र अस्ट्रेलियाबीचको अन्तर्राष्ट्रिय व्यापारिक सहकार्य, सांस्कृतिक आदान–प्रदान र आपसी संलग्नता प्रवर्द्धन गर्ने उद्देश्यले अस्ट्रेलियाको भिक्टोरिया राज्यमा अन्तर्राष्ट्रिय व्यापार मञ्चले एक कार्यक्रम गरेको छ ।भिक्टोरियास्थित विन्डम सिटी काउन्सिलको स्पार्क इनोभेसन हबमा आयोजित कार्यक्रम वेरिबी व्यापार तथा पर्यटन संघ (डब्लुबीटीए) र अस्ट्रेलियन काउन्सिल फर मल्टिकल्चरल इन्टरप्रेन्योर्स (एसीएमई) ले संयुक्त रूपमा गरेको हो । कार्यक्रममा नेपालबाट धौलागिरी एड्भेन्चर सहयोगीको रूपमा जोडिएको थियो ।कार्यक्रमका विशेष आकर्षणको रूपमा त्रैमासिक म्यागेजिन 'फ्रम हिमालयज टु ओसन' (हिमालदेखि महासागरसम्म) सार्वजनिक गरिएको थियो । म्यागेजिनमा नेपाल–अस्ट्रेलिया सम्बन्धका विविध पाटाहरू समेटिएको‌ छ।म्यागेजिनमा द्विपक्षीय सम्बन्ध, कूटनीति, संस्कृति, व्यापार, पर्यटन, उद्यमशीलता, युवा सहभागिता तथा साझा उपलब्धिबारे सामग्री समावेश छन् । कार्यक्रमका वाल्टर एस. विलागोन्जालो (ओएएम) ले यस्ता मञ्चहरूले विभिन्न देशका उद्यमीहरूबीच संवाद र सहकार्यलाई प्रोत्साहन गर्ने बताए ।पूर्वमेयर तथा काउन्सिलर जेनी बरेरा, बीना महार्जन, सल्लाहकार जिम ग्रिसबर्ट, रामकुमार श्रेष्ठ, इयान ग्रीन (ओएएम), रिनु मोक्तान लगायतका वक्ताहरूले नेपाल–अष्ट्रेलिया सहकार्यलाई थप मजबुत बनाउने विषयमा जोड दिए ।कार्यक्रमका अवसरमा धौलागिरी एड्भेन्चर प्रालि र मौलिक फिल्म्स प्रालिका तर्फबाट दान घिसिङले‌ वाल्टर एस. विलागोन्जालो, डेबोरा डिकिन्सन र राजेन्द्र महार्जनलाई नेपाल अस्ट्रेलिया सम्बन्धमा उल्लेखनीय योगदानको लागि सम्मान गरे । त्यस अवसरमा घिसिङले वेरबरीमा एसियाली महोत्सव गर्ने घोषणा समेत गरे ।काउन्सिलर ज्यासमिन हिलले कार्यक्रममा सहभागी सबैलाई धन्यवाद दिँदै विन्डम सिटीको बहुसांस्कृतिक समुदायको भूमिकाबारे चर्चा गरिन् । कार्यक्रममा नेपाली र अस्ट्रेलियन विभिन्न संस्थाका प्रतिनिधिहरूको उपस्थिति थियो ।"
चीनको खुनमिङमा जारी दक्षिण एक्स्पो मेलामा नेपालको उपस्थिति,"बेइजिङ — नेपालको सक्रिय सहभागिता रहने गरेको चीन-दक्षिण एसिया एक्स्पो बिहीबारदेखि चीनको दक्षिणी युनान प्रान्तको खुनमिङ सहरमा सुरू भएको छ ।सन् २०१३ मा प्रथम संस्करण आयोजना हुँदा तत्कालीन उपराष्ट्रपति परमानन्द झाले उपस्थिति जनाएको यो एक्स्पो चीनले दक्षिण एसियालाई बजार प्रवर्द्धन गर्न सुरुवात गरेको एउटा मञ्च हो । एक्स्पोसँगै २९औं खुनमिङ आयात-नियात मेला पनि जारी छ ।विगतमा उपराष्ट्रपति, सभामुख, मन्त्री लगायतको उपस्थिति रहने एक्स्पोको नवौं संस्करणमा भने नेपालबाट राजदूतको सहभागिता रह्यो । चिनियाँ राष्ट्रिय जन कांग्रेसको स्थायी समितिका उपाध्यक्ष वाङ तोङमिङले उद्घाटन समारोहमा बोल्दै दक्षिण एसियाली देशका नेता तथा व्यापारिक प्रतिनिधिहरूलाई स्वागत गरे ।उनले हालैका वर्षहरूमा चीन र दक्षिण एसियाली देशहरूले खुलापन, सहयोग र समावेशीकरणको भावनालाई पालना गरेको बताउँदै विभिन्न क्षेत्रमा व्यावहारिक सहयोगलाई गहन पारिएको, आर्थिक तथा व्यापारिक विकासको राम्रो गति कायम राखिएको र सबै देशका जनतालाई फाइदा पुग्ने परिणामहरू हासिल गरेको कुरा औंल्याए । उनले भने, ‘दुई पक्षबीचको पारस्परिक लाभदायक सहयोगले चीन र दक्षिण एसियाली जनताबीचको परम्परागत मित्रतालाई गहिरो बनाउन बलियो जग बसालेको छ । क्षेत्रीय विकासका लागि उदाहरण स्थापित गरेको छ ।’चीनले दक्षिण एसियाली देशहरूको विकाससँग आफ्नो विकासलाई अझ नजिकबाट एकीकृत गर्ने इच्छा प्रकट गर्दै वाङले शान्ति, समृद्धि, सुन्दरता र मित्रताको आधारमा चीनले निरन्तर रणनीतिक पारस्परिक विश्वास बढाउने, बहुपक्षीयताको दृढतापूर्वक रक्षा गर्ने, व्यावहारिक सहयोग, पारस्परिक सिकाइ र लाभलाई सक्रिय रूपमा अघि बढाउने सुनाए । उनले थपे, ‘छिमेकी देशहरूको लागि साझा भविष्य भएको समुदायको निर्माणलाई गर्ने र सुखद भविष्य सिर्जना गर्ने चीनको अभिलाषा हो ।’समारोहमा चीनका लागि नेपाली राजदूत कृष्णप्रसाद ओलीले सहभागिता जनाए ।ओलीले चीन र नेपालबीच दौत्य सम्बन्ध स्थापनाको भएको ७०औं वार्षिकोत्सव भएको स्मरण गर्दै व्यापार, पर्यटन, कृषि, ऊर्जा, सूचना प्रविधि, कनेक्टिभिटी, स्वास्थ्य लगायतका क्षेत्रमा चिनियाँ लगानी सहयोग अपेक्षित भएको बताए । नेपाल भूपरिवेष्ठित नभएर चीनसँगको सहकार्य भूजडित भएको भन्दै उनले पोखरा र खुनमिङ सहरबीच सहर सम्बन्ध रहेको र त्यहाँस्थित चिनियाँ नागरिकलाई नेपाल भ्रमणको निम्तो दिए ।क्षेत्रीय आदानप्रदानका लागि चीनले राम्रो मञ्च उपलब्ध गराएको भन्दै राजदूत ओलीले प्राकृतिक स्रोत, सांस्कृतिक विविधता, जीवन्त बजार तथा विशाल सम्भाव्यताका कारण दक्षिण एसियासँग सहयोग र सहकार्य बढाउनु आवश्यक रहेको चर्चा गरे ।साझा विकासका लागि एकता र सहयोग भन्ने नाराका साथ नवौं चीन-दक्षिण एसिया एक्स्पो जुन १९ तारिखदेखि २४ तारिखसम्म जारी रहनेछ । चीनको वाणिज्य मन्त्रालय र युनान प्रान्तीय जनसरकारले संयुक्त रूपमा आयोजना गरेको यो गतिविधि नै चीन र दक्षिण एसियाली देशहरूबीचको महत्त्वपूर्ण आर्थिक र व्यापारिक आदानप्रदान गतिविधिमध्ये एक हो । अफगानिस्तान, भुटान, बंगलादेश, लाओस, म्यानमार, माल्दिभ्स, श्रीलंका, युएई भियतनाम लगायत देशहरूले विभिन्न मञ्च तथा प्रदर्शनीमा भाग लिएको एक्स्पोमा नेपालबाट १२० भन्दा बढी प्रदर्शकहरूले सहभागिता जनाएका छन् ।मेलाका कूल १७ पेभेलियनमा राखिएका १२ सय स्टलमध्ये १२० स्टलमा नेपाली व्यवसायीले हस्तकला, बुद्ध मूर्ति, चिया, कफी, पस्मिना, काष्ठकला, मूर्तिकला, थाङ्का, नेपाली कागजका उत्पादन, रुद्राक्ष, बुद्धचित्त, जडीबुटी लगायतका वस्तुहरू प्रदर्शनीमा राखेका छन् । हस्तकलात्मक वस्तुहरुको महत्त्व घट्दै गएको र नेपालको राजनीतिक तहबाट पनि बेवास्ता हुँदै आएकाले पहिलेको तुलनामा व्यापारिक सरगर्मी कम भएको प्रदर्शनमा सहभागी युनाइटेड ह्यान्डीक्राफ्ट इन्डस्ट्रिजका सुरेश ढकालले कान्तिपुरसँग बताए । उनले भने, ‘नेपालको नयाँ उत्पादन नै केही भएन । त्यसमाथि राजनीतिक वातावरणले पनि प्रभाव पारेको छ ।’नेपालबाट पनि प्रदर्शनीप्रति खासै चासो नदेखाइएकोमा उनले खल्लो लागेको बताए । हरेक देशका प्रतिनिधिहरूले आआफ्ना स्टलमा पुगेर हौसला बाँड्दै हिँडेको भन्दै उनले भने, ‘प्रदर्शनीमा सबैभन्दा ठूलो ४ वटा कक्ष मेरै छन्, तर कुनै नेपाली विशिष्ट पाहुनाको अनुहार देखिएको छैन ।’प्रदर्शनको पहिलो दिन सीमित अवलोकनकर्ताले मात्रै प्रवेश पाएको, दोस्रो दिन वर्षा भएकोले शनिबार वा आइतबारको बिदामा व्यापार बढ्ने आसमा उनी छन् ।प्रथम एक्स्पो २०१३ मा उपराष्ट्रपति झा, २०१४ मा प्रधानमन्त्री सुशील कोइराला, २०१५ मा वाणिज्यमन्त्री सुनीलबहादुर थापा, २०१६ मा उपराष्ट्रपति नन्दबहादुर पुन, सन् २०१७ मा बाह्य मुलुक अन्तर्गत काठमाडौंमा, २०१८ मा पुनः पुन, २०१९ २०२३ मा रामसहायप्रसाद यादवले, २०२४ मा राष्ट्रिय सभाकी उपाध्यक्ष विमला घिमिरेले भाग लिएकी थिइन् । बाह्य मुलुक र कोरोना महामारी बाहेक प्रायः सबैजसो एक्स्पोमा नेपालको उच्च सहभागिता रहने गरेको नेपाल-चीन कार्यकारी परिषद्का अध्यक्ष अनुपरञ्जन भट्टराईले स्मरण गरे ।चाइना डेलीका अनुसार बिहीबारदेखि चीनको दक्षिण पश्चिममा जारी एक्स्पोका विभिन्न फोरममा ७३ देश, क्षेत्र र अन्तर्राष्ट्रिय संस्थाका प्रतिनिधिहरूका साथै २,५०० भन्दा बढी उद्यमहरूको सहभागिता छ।"
बेइजिङमा चीन-नेपाल सगरमाथा साहसिक पर्यटन तथा संस्कृति कार्निभल,"बेइजिङ — विश्वको सर्वोच्च शिखर सगरमाथाका चिनियाँ आरोहीहरूले हिमालमा बढ्दो प्रदूषण तथा अनियन्त्रित भीडभाडप्रति चिन्ता प्रकट गरेका छन् । बेइजिङस्थित नेपाली राजदूतावासले आयोजना गरेको चीन-नेपाल सगरमाथा साहसिक पर्यटन तथा संस्कृति कार्निभल-२०२५ मा सहभागी पर्वतारोहीहरूले आफ्नो हिमाल आरोहणको अनुभव सुनाउँदै जलवायु परिवर्तनका कारण पग्लँदो हिउँ र बढ्दो प्रदूषणतर्फ नेपाल सरकारले ध्यान दिनुपर्ने सुझाव दिए ।चीनको शनचन माउन्टेनियरिङ तथा आउटडोर स्पोर्ट्स् एसोसियसन र द पेलिओटसँग मिलेर नेपाली दूतावासले ३ जना नेपाली र ७० भन्दा बढी चिनियाँ पर्वतारोहीहरूलाई आमन्त्रण गरेको थियो । कार्यक्रममा नेपालको परम्परागत संस्कृति झल्किने विशेष प्रस्तुती गराइएको थियो । चीनमा अध्ययनरत विभिन्न विद्यार्थीहरूको समूहले नेपाली मौलिक गीतसंगीतमा परम्परागत नृत्य देखाए । समता बज्राचार्य, अनुश्री कुइँकेल, चेतना तिवारी, यशस्वी बज्राचार्य, श्रेया बेलबासे र आर्जु खड्काले स्वागत नृत्य देखाएपछि नेपालबाट संस्कृति, पर्यटन तथा नागरिक उड्ययनमन्त्री बद्री पाण्डेले भिडियो सन्देश पठाए ।चीनका लागि नेपाली राजदूत कृष्णप्रसाद ओली र भिडियोमार्फत् नेपालका लागि चिनियाँ राजदूत छन सोङले नेपाल-चीन मित्रता र पर्यटकका लागि नेपालको हिमाली पर्यटन तथा हिमाली आकर्षणबारे चर्चा गरे । कार्यक्रममा बान्के फाउन्डेसन तथा डीप-रक् ग्रुपका मानार्थ अध्यक्ष एवं संस्थापक वाङ् श्ले सम्बोधन गरे भने राजदूत ओलीले तयार पारेको गीत ‘हिमालय’ प्रस्तुत गरिएको थियो । नेपाल पर्यटन बोर्डकी वरिष्ठ प्रबन्धक अर्चना केसीले प्रस्तुति दिइन् भने ‘नेपाल की छोरी हुँ म’ बोलको सांस्कृतिक नृत्यमा सबिना गोपालीले नेपाली दूतावासदेखि केही मिटरको दूरीमा रहेको फोर सिजन होटलको हल तताइदिइन् ।कार्यक्रममा चिनियाँ तथा नेपाली पर्वतारोहीहरुले आफ्नो यात्रा अनुभव सुनाउनुका साथै नेपालको पर्वतारोहण पर्यटनका संभाव्यताबारेमा जानकारी दिए । कार्यक्रममा भाग लिनका लागि नेपालबाट चर्चित आरोही पूर्णिमा श्रेष्ठ सहित मिङ्मा शेर्पा र मिङ्मा जी बेइजिङ आएका थिए ।एकै सिजनमा तीन पटक सर्वोच्च शिखर सगरमाथा आरोहण गरेकी पर्वतारोही तथा पत्रकार पूर्णिमा श्रेष्ठले सगरमाथासहित विश्वका विभिन्न हिमाल आरोहण गरिसकेकी छन् । कार्यक्रम अवधिमा ३ जना नेपाली पर्वतारोहीका साथै ७० जना चिनियाँ आरोही र पेलिओट अध्यक्ष, शनचन माउन्टेनियरिङ तथा आउटडोर स्पोर्टस् सम्बद्ध पदाधिकारीहरूलाई सम्मान गरिएको थियो ।सांस्कृतिक मारुनी नृत्य ‘वारि तुँवालो पारी तुवाँलो’बाट अम्बिका घिमिरेले दर्शकको मन जितेकी थिइन् भने इसिमोड र सगरमाथा प्रदूषण नियन्त्रण समितिले तयार पारेको ‘सेभ द स्नो’ विषयक घोषणा जारी गरियो । साथसाथै इसिमोडका पेमा ग्यात्सो डीजी, एसपीसीसीका छिरिङ शेर्पालगायतले भिडियो सन्देश दिए । पर्वतारोहीका भिडियो वृत्तचित्र पनि सो अवसरमा देखाइएको थियो ।"
बेइजिङस्थित श्वेत चैत्यमा सांस्कृतिक सप्ताह,"बेइजिङ — नेपाल-चीन दौत्य सम्बन्ध स्थापनाको ७०औं वर्षगाँठ एवम् चिनियाँ सांस्कृतिक सम्पदा दिवसको उपलक्ष्यमा बेइजिङस्थित अरनिकोकृत श्वेत चैत्य परिसरमा शनिबारदेखि सांस्कृतिक सप्ताह सुरू भएको छ ।बेइजिङस्थित नेपाली राजदूत कृष्णप्रसाद ओली, बेइजिङ नगर सम्पदा विभाग, क्यापिटल सङ्ग्रहालय र श्वेत चैत्य व्यवस्थापन कार्यालयका पदाधिकारीहरु लगायतले संयुक्त रुपमा सांस्कृतिक सप्ताहको सुरूवात गरेका छन् ।कार्यक्रमलाई सम्बोधन गर्दै चीनका लागि नेपाली राजदूत ओलीले सांस्कृतिक प्रदर्शन र आदानप्रदानले नेपाल चीन साझा सांस्कृतिक सम्पदाहरूलाई अझ समृद्ध बनाउने विश्वास प्रकट गरे । उनले भने, ‘यसले हाम्रो पारस्परिक समझदारी र सद्भावनालाई बढावा दिनेछ र युवा पुस्ताहरूमा मित्रतालाई अगाडि बढाउनेछ ।’नेपाल र चीनबीचको पुरानो सामाजिक-सांस्कृतिक र जनस्तरीय सम्बन्धलाई सम्बोधन गर्ने ऐतिहासिक स्मारकहरूमध्ये १३औं शताब्दीमा नेपाली वास्तुकार अरनिकोले बनाएको श्वेत चैत्य र शान्सी प्रान्तको माउन्ट वुथाईमा रहेको चैत्य युगौंदेखि दुई देशबीचको आत्मीयताको गाथा भएको राजदूत ओलीले बताए ।नेपाल र चीन बीचको मित्रता शान्तिपूर्ण सहअस्तित्वका पाँच सिद्धान्तमा आधारित रहेको भन्दै राजदूत ओलीले नेपाल सधैं एक-चीन नीतिमा प्रतिबद्ध रहेको सुनाए ।पाँचौं शताब्दीमा चिनियाँ भिक्षुहरू फा सियान र सुआन चाङले हिमालय पार गरेको र नेपाली विद्वान बुद्धभद्रले चीन यात्रा गरेको स्मरण गर्दै उनले राजकुमारी भृकुटीको तिब्बत साइनो चीन नेपाल जोड्ने अर्को अध्याय भएको चर्चा गरे ।ऐतिहासिक सांस्कृतिक अन्तरक्रियाहरूमा आधारित भएर कनेक्टिभिटी, पर्यटन, शैक्षिक आदानप्रदानका क्षेत्रहरू विस्तृत भएको बताउँदै ओलीले भने, ‘बेल्ट एन्ड रोड इनिसिएटिभ र ग्लोबल डेभलपमेन्ट इनिसिएटिभमा नेपालको समर्थनले हाम्रो सम्बन्धलाई अझ सुदृढ बनाएको छ । चीनले नेपाललाई एक विश्वसनीय मित्र र लामो समयदेखिको विकास साझेदारको सहयोग गरेको छ ।’काठमाडौंबाट भिडियो सन्देश जारी गर्दै चिनियाँ राजदूत छन सुङले सन् २०२५ मा चीन र नेपालबीच कूटनीतिक सम्बन्ध स्थापना भएको ७०औँ वर्षगाँठ हुनुका साथै आपसी सम्बन्ध मजबुत रहेको चर्चा गरे । दुई सभ्यताहरूबीचको आदानप्रदान र पारस्परिक सिकाइलाई प्रवर्द्धन गर्न, जनता-जनताबीचको आदानप्रदानलाई विस्तार गर्न र हिमालयपारिको चीन-नेपाल मित्रतालाई नयाँ उचाइमा पुर्‍याउन यस्ताखालका कार्यक्रम विशेष उपयोगी हुने पनि उनको धारणा थियो ।कार्यक्रममा नेपाली दूतावासकी मिनिस्टिर रोशन खनाल, प्रथम सचिव मनहरी दंगाल लगायत पदाधिकारीहरू, काम वा अध्ययनका सिलसिलामा यहाँ रहेका नेपालीहरू तथा बेइजिङ नगरपालिकाका सम्पदा संस्कृति हेर्ने निकायका जिम्मेवार व्यक्तिहरू, कार्यक्रममा भाग लिन आएको रोटरी क्लब अफ भादगाउँका प्रतिनिधिहरू लगायतको उपस्थिति थियो ।नेपाली दूतावासकी कन्सुलर सबिता नकर्मीले नेपालमा पर्यटन अवसर विषयक प्रस्तुति दिएकी थिइन् । चीन नेपालमा पर्यटक पठाउने दोस्रो ठूलो मुलुक भएको चर्चा गर्दै नकर्मीले नेपालको साहसिक, आध्यात्मिक तथा जैविक विविधतायुक्त पर्यटनले चिनियाँहरूको मन जित्नेमा दुई मत नरहेको बताइन् ।चीनमा जुन महिनामा सांस्कृतिक तथा प्राकृतिक सम्पदा दिवस मनाउने गरिन्छ । यसै सन्दर्भमा चीनका विभिन्न स्थलहरूले भव्य सांस्कृतिक गतिविधिहरूको आयोजना गर्छन् । बेइजिङ महानगरको सम्पदा ब्यूरोका साथै क्यापिटल सङ्ग्रहालय र श्वेतचैत्य व्यवस्थापन कार्यालय लगायतको सहकार्यमा सन् २०२५ बेइजिङ ह्वाइट प्यागोडा कल्चरल विक' कार्यक्रमको श्रृंखला जुन १४ देखि जुन २० सम्म बेइजिङ ह्वाइट प्यागोडा टेम्पलमा जारी रहनेछ ।कार्यक्रममा रोटरी क्लब अफ भादगाउँले उपहार स्वरुप स्वयम्भू चैत्य प्रदान गरेको थियो । स्वयम्भूको हस्तान्तरण गर्दै क्लबकी अध्यक्ष उमा कार्कीले नेपाल चीन सम्बन्ध थप प्रगाढ बन्ने विश्वास व्यक्त गरिन् । बुद्धले देखाएको बाटो अनुरुप दया, क्षमा, विश्वास र बुझाइ पनि आगामी दिनमा बढ्दै जाने उनको विश्वास थियो ।यस सांस्कृतिक सप्ताहमा प्रमुख पाँच खण्डहरू रहने जनाइएको छ । उद्घाटन समारोहपछि विशेष प्रदर्शनी, सांस्कृतिक अन्तर्क्रियाहरू, प्रदर्शनीलगायत १० भन्दा बढी सांस्कृतिक गतिविधि रहेको आयोजकले जानकारी दिएको छ ।"
पेरिसमा मनाइयाे कुमारीको रथ र लाखे नृत्यसहित नेपाली मेला,"काठमाडौँ — नेपालका विभिन्न जनजातिको वेशभूषा तथा संस्कृति झल्काउने नृत्य प्रदर्शन र विभिन्न नेपाली परिकारसहित पेरिसमा २०औं नेपाली मेला आयोजना गरिएको छ ।पेरिसको ब्वा द भाँसेन पार्कस्थित बुद्धको विशाल मूर्ति रहेको पार्कमा नेपाली सांस्कृतिक गृहले नेपालको प्रचार–प्रसार गर्न मेला आयोजना गरेको हो । शनिबार र आइतबार चलेको मेलामा नेपालीलगायत सयौं फ्रान्सेली सहभागी भए ।काठमाडौं उपत्यकाको मौलिक पर्व कुमारीको रथका साथै लाखे नाचले नेपाली र फ्रान्सेलीलाई विशेष आकर्षण गर्‍यो । मम, पानी रोटी, दालभात, सेलरोटी, चनाचटपटे, पकाउडा, लड्डु, पानीपुरी, अचारलागयत नेपाली परिकारले नेपालको यात्रा सम्झाएको फ्रान्सेलीहरुले बताए । नेपालका विविध क्षेत्रको प्रवद्र्धन र पर्यटनको प्रचार गर्न नेपालबारे विशेष विज्ञाता हासिल गरेका फ्रान्सेली र नेपालीले तामाङ संस्कृति, रोल्वालिङ क्षेत्र, नेपालको भूकम्पीय जोखिम, नेवारी संस्कृति, समुदायलगायत आधा दर्जनभन्दा बढी विषयमा प्रस्तुति दिए ।डोको, खर्पन, डालो, ढिकी, चर्खे पिङ, खाद्य सामग्रीलगायत नेपालका विभिन्न हस्तकलाका सामग्री प्रदर्शन र बिक्री गरिएको थियो । ‘भित्र झट्ट पस्दा त मलाई नेपालको कुनै गाउँ पसे जस्तो अनुभव भयो,’ सात पटका नेपाल भ्रमण गरेका फ्रान्सेली पत्रकार माथ्यु आलेख्जेन्डरले कान्तिपुरसित भने ।तामाङ सेलो, झ्याउरे, लोकगीतलगायत दर्जनौं गीतमा देखाइएको नृत्यले फ्रान्सेलीलाई विशेष आकर्षण गरेको थियो । साँझ सुकर्म सांगीतिक समूहले सांगीतिक साँझसमेत आयोजना गरेको थियो ।पेरिसस्थित नेपाली राजादूत सुधीर भट्टराईले नेपाली मेलाको उद्घाटन गर्दै नेपालमा १४२ जातजाति रहेको र त्यति नै भाषा बोलिने भएकाले पर्यटकका लागि विश्वमै एक आकर्षक थलोका रुपमा रहेको दाबी गर्दै फ्रान्सेलीहरुलाई नेपाल घुम्न आग्रह गरे। नेपालको भौगोलिक, सामाजिक, सांस्कृतिका विविधता र नेपालीले गर्ने अतिथि सत्कार विश्वकै अब्बल र अनुपम रहेको उनको भनाइ छ ।नेपाल, नेपाली संस्कृति र सम्पदाको प्रचारप्रसार गर्न र आफ्नो संस्कृति बालबालिकामा पुस्तान्तरण गर्न पनि मेला आयोजना गरिएको नेपाली सांस्कृतिक गृहका अध्यक्ष नन्द कुमार थेबेले कान्तिपुरलाई बताए ।"
पेरिसमा कुमारीको रथ र लाखे नृत्यसहित नेपाली मेला [तस्बिरहरु],"पेरिस — नेपालका विभिन्न जनजातिको भेषभूषा तथा संस्कृति झल्काउने नृत्य प्रदर्शन र विभिन्न नेपाली परिकारसहित पेरिसमा २० औँ नेपाली मेला सुरु भएको छ ।पेरिसको ब्वा द भाँसेन पार्कस्थित बुद्धको विशाल मूर्ति रहेको पार्कमा नेपाली सांस्कृतिक गृहले नेपालको प्रचारप्रसार गर्न यो मेला आयोजना गरेको हो । शनिबारदेखि दुई दिनसम्म चल्ने मेलामा सयौँ फ्रान्सेली लगायत नेपाली सहभागी भएका छन् ।काठमाडौं उपत्यकाको मौलिक पर्व कुमारीको रथका साथै लाखे नाचले नेपाली र फ्रान्सेलीलाई विशेष आकर्षण गर्‍यो । मम, पानी रोटी, दालभात, सेलरोटी, चनाचटपटे, पकाउडा, लड्डु, पानीपुरी, अचार लगायतका नेपाली परिकारले नेपालको यात्रा सम्झाएको फ्रान्सेलीहरूले बताए ।नेपालका विविध क्षेत्रको प्रवर्द्धन र पर्यटनको प्रचार गर्न नेपालबारे विशेष विज्ञाता हासिल गरेका फ्रान्सेली र नेपालीले तामाङ संस्कृति, रोल्वालिङ क्षेत्र, नेपालको भूकम्पीय जोखिम, न्यूआर संस्कृति र समुदायलगायत आधा दर्जनभन्दा बढी विषयमा प्रस्तुति गरेका थिए ।डोको, खर्पन, डालो, ढिकी, चर्खे पिङ, नेपालको खाद्य सामग्री लगायत नेपालका हस्तकलाका सामग्री प्रदर्शन र बिक्री गरिएको थियो । 'भित्र झ्वाट्ट पस्दा त मलाई नेपालको कुनै गाउँ पसेजस्तो अनुभव भयो' सात पटक नेपालको भ्रमण गरेका फ्रान्सेली पत्रकार माथ्यु आलेख्जेन्डरले कान्तिपुरसित भने ।तामाङ सेलो, झ्याउरे, लोक गीतलगायतका दर्जनौँ गीतमा देखाइएको नृत्यले फ्रान्सेलीहरूलाई विशेष आकर्षण गरेको थियो । साँझ सुकर्म सांगितिक समूहले सांगितिक साँझ आयोजना गरेको थियो ।नेपाली मेलाको उद्घाटन गर्दै पेरिसस्थित नेपाली राजदूत सुधीर भट्टराईले नेपालमा १४२ जनजाति समुदाय रहेको र १२४ भाषा बोलिने भएकाले पर्यटकहरूका लागि विश्वमै एक आकर्षण थलोका रूपमा रहेको भन्दै फ्रान्सेलीहरूलाई नेपाल घुम्न निम्ता गरे । उनले नेपालको भौगोलिक, सामाजिक, सांस्कृतिक विविधता र नेपालीले गर्ने अतिथि सत्कार विश्वकै अब्बल र अनुपम रहेको उल्लेख गरे ।नेपाल, नेपाली संस्कृति र सम्पदालाई प्रचारप्रसार गर्न र आफ्नो संस्कृति यहाँ जन्मेहुर्केका बालबालिकामा पुस्तान्तरण गर्न पनि यो मेला आयोजना गरिएको नेपाली सांस्कृतिक गृहका अध्यक्ष नन्दकुमार थेबेले कान्तिपुरलाई बताए । मेला आइतबार साँझसम्म चल्ने छ ।"
बग्दादमा राहदानी शिविर,"काठमाडौँ — नेपाली दूतावासले इराकको राजधानी बग्दादस्थित जादुयामा चार दिने राहदानी शिविर आयोजना गरेको छ । शिविरमा ४७ जना नेपालीको राहदानी नवीकरण गरिएको थियो । राहदानीको म्याद समाप्त भएकालाई नेपाल फर्कनको यात्रा अनुमति जारी गरिएको थियो ।इराकको मामिला हेर्ने कुवेतस्थित नेपाली दूतावासले शिविरका लागि प्रथम सचिव प्रेमराज गौतम र तृतीय सचिव नविन पराजुलीलाई बग्दाद पठाइएको थियो ।गैरआवासीय नेपाली संघ, इराकको समन्वयमा राहदानी शिविर आयोजना गरिएको थियो । एनआरएनए इराकले राहदानी शिविरका लागि दूतावासबाट टोली पठाइदिएकोप्रति परराष्ट्रमन्त्री आरजु राणा देउवा, राजदूत घनश्याम लम्सालप्रति आभार व्यक्त गरेको छ ।"
पेनाङमा राहदानी र कन्सुलर शिविर,"काठमाडौँ — मलेसियास्थित नेपाली दूतावासले पेनाङमा जेठ २४ र २५ गते राहदानी र  कन्सुलर शिविर गर्ने भएको छ । दूतावासले राहदानी नवीकरण गर्नका लागि अग्रिम रुपमा राहदानीको आवेदन फारम भर्न अनुरोध गरेको छ ।दूतावासले शिविरमा राहदानी नवीकरण, राहदानी संकलन र श्रमसम्बन्धी समस्या सुनुवाइ हुने जनाएको छ । पुरानो राहदानी नवीकरण गर्न २४० रिंगिट र हराएको, नासिएको, च्यातिएको राहदानी नवीकरण गर्न ३६० रिंगिट शुल्क लाग्ने दूतावासले जनाएको छ ।पेनाङबाट क्वालालम्पुरस्थित नेपाली दूतावास करिब ३ सय ५० किलोमिटर टाढा छ । दूतावासले पेनाङ क्षेत्रमा काम गर्ने नेपाली श्रमिकलाई राहदानी र श्रमसम्बन्धी समस्या सुनुवाइ गर्न पेनाङमा घुम्ती शिविर आयोजना गरिएको जनाएको छ ।"
एनआरएनए दक्षिण अस्ट्रेलिया संयोजकमा खरेलको उम्मेदवारी घोषणा,"काठमाडौँ — गैरआवासीय नेपालीहरुको संस्कृति संरक्षण र प्रवर्द्धनलाई मुख्य एजेन्डा बनाउँदै देवेन्द्र खरेलले गैरआवासीय नेपाली संघ (एनआरएनए) दक्षिण अस्ट्रेलियाको संयोजक पदमा औपचारिक उम्मेदवारी घोषणा गरेका छन् ।सन् २०२५–२०२७ कार्यकालका लागि २६ जुलाईमा मतदान हुँदै छ । उम्मेदवारी घोषणा गर्दै खरेलले आफ्नो प्राथमिकता एनआरएन समुदायभित्र नेपाली भाषा, कला, रीतिरिवाज र मौलिक पहिचानलाई जीवित राख्ने रहेको बताएका छन् । ‘संस्कृति हाम्रो असली पहिचान हो । नयाँ पुस्ताले हाम्रो भाषा बिर्संदै छन्, संस्कारबाट टाढिँदै छन्,’ खरेलले भने, ‘एनआरएनए नेपालबाट भर्खर आएकाको मात्र संस्था कदापि हुनु हुँदैन । एनआरएनए हाम्रा दोस्रो–तेस्रो पुस्ताको पनि अभिभावक हुनुपर्छ । त्यसका लागि नयाँ पुस्तालाई हामीले हाम्रो नेपाली संस्कृतिको पहिचान गराइरहनुपर्छ ।’रजिस्टर्ड नर्स पेसाका खरेल २०२१ देखि एनआरएनए दक्षिण अस्ट्रेलियामा पब्लिक अफिसरका रुपमा सक्रिय छन् । नेपाली पाठशाला एडिलेडका उपाध्यक्ष समेत रहेका उनीसँग सांस्कृतिक संरक्षण, शिक्षा, मानसिक स्वास्थ्य र संस्थागत सहकार्यका क्षेत्रमा समेत काम गरेको अनुभव छ ।"
विश्वविद्यालय सभामा दुईजना मात्रै स्ववियु सभापति किन ?,"काठमाडौँ — विश्वविद्यालय सभामा स्वतन्त्र विद्यार्थी युनियनका दुई सभापति मात्रै राखिने विद्यमान प्रणाली त्रुटिपूर्ण रहेको भन्दै त्रिचन्द्र क्याम्पसका स्ववियु सभापति गोविन्द कोइरालाले कुलपति एवं प्रधानमन्त्री केपी ओलीलाई पत्राचार गरेका छन् ।अहिले विश्वविद्यालय सभामा दुई जना मात्रै स्ववियु सभापति राख्ने प्रचलन छ । तर ती दुईजना सभापति कसरी छनौट हुन्छन् र कसरी तिनीहरुले देशभरका सम्पूर्ण स्ववियु सभापतिको प्रतिनिधित्व गर्न सक्छन् भन्ने विषय स्पष्ट छैन । अध्यक्ष कोइरालाले विश्वविद्यालय सभामा प्रतिनिधित्व गर्ने दुईजनाको छनौट खुला प्रतिस्पर्धा वा कुनै विधिको निर्वाचनबाट हुनुपर्ने माग गरेका छन् । उनले त्रिवि विद्यार्थी कल्याण परिषद्मा हुने प्रतिनिधित्वको विषयमा पनि कुनै नियम, छनौट प्रणाली वा कार्यविधि नबनेको भन्दै यसलाइ सच्याउनुपर्ने बताएका छन् । विश्वविद्यालय सभामा हुने मनोनयनका विषयमा सभापति कोइरालाले त्रिवि सूचना महाशाखासँग जानकारी मागिएको तर यसबारे कुनै उत्तर नपाएको गुनासो पनि प्रधानमन्त्रीसमक्ष गरेका छन् । कुलपति ओलीलाई सम्बोधन गरिएको पत्रमा लेखिएको छ, 'त्रिवि सभामा प्रतिनिधित्व हुने जस्तो संवेदनशील कुरामा ‌औपचारिक तथा लोकतान्त्रिक प्रक्रियाको अभाव हुनु गैरजिम्मेवार एवं त्रासद् विषय हो ।'सभापति कोइरालाले यस विषयमा कुनै टुंगो नलागेमा स्ववियु सभापतिहरु कानुनी तथा अदालती बाटो अपाउन बाध्य हुने पनि पत्रमा उल्लेख गरेका छन् ।"
एसईईको नतिजा एक साताभित्र सार्वजनिक गर्ने तयारी,"भक्तपुर — यसवर्षको माध्यमिक शिक्षा परीक्षा (एसईई) को नतिजा एक साताभित्र सार्वजनिक गर्ने तयारी भएको छ । राष्ट्रिय परीक्षा बोर्डअन्तर्गत सानोठिमीस्थित परीक्षा नियन्त्रण कार्यालय कक्षा १० का परीक्षा नियन्त्रक गणेशप्रसाद भट्टराईले एसईई परीक्षाको नतिजा सार्वजनिक गर्ने अन्तिम तयारीका साथ तीव्र गतिमा काम भइरहेको बताए ।उत्तरपुस्तिका परीक्षण र सम्परीक्षणको काम सकेर प्राप्तांक इन्ट्री गर्ने काम भइरहेको बताउँदै उनले भने, 'हामीले असारको तेस्रो साताभित्र नतिजा सार्वजनिक गर्ने गरी डेटलाइन तयार गरेका हौँ, कर्मचारी साथीहरूले डबल सिफ्टमा तीव्र गतिले काम गरिरहनुभएको छ । अहिले नम्बर इन्ट्रि गर्ने र रुजु गर्ने काम भइरहेको छ । काम छिटो सकियो, प्रविधिले साथ दियो भने तेस्रो सातादेखि अगाडि तानेर एक साताभित्र नतिजा सार्वजनिक गर्न सकिन्छ, त्यसैका लागि दिनरात काम भइरहेको छ ।'असार ६ गतेभित्रमा नतिजा सार्वजनिक गर्नेगरी कार्यतालिका बने पनि गत २०८१ को चैत २० देखि ०८२ वैशाख १७ गतेसम्म शिक्षकले काठमाडौँमा सडक आन्दोलन गरेको सडक आन्दोलन गरेका कारण नतिजा प्रकाशनमा ढिलाइ हुन पुगेको हो ।गत २०८१ को चैत ७ देखि चैत १९ गतेसम्म सञ्चालन भएको एसईई परीक्षामा करिब पाँच लाख १० हजार विद्यार्थी सहभागी भएका थिए ।"
कर्णाली स्वास्थ्य विज्ञान प्रतिष्ठानको उपकुलपतिमा १५ जनाको आवेदन,"जुम्ला — कर्णाली स्वास्थ्य विज्ञान प्रतिष्ठान शिक्षण अस्पताल जुम्लाको उपकुलपतिमा १५ जनाको आवेदन परेको छ । स्वास्थ्य तथा जनसंख्या मन्त्रालयअन्तर्गत रहेको सिफारिस समितिको सचिवालयमा मंगलबार ५ बजेसम्म १५ जनाको आवेदन परेको हो ।डा. अरुणकुमार सिंहले पनि कर्णाली स्वास्थ्य विज्ञान प्रतिष्ठानको उपकुलपति हुनको लागि आवेदन दिएका छन् ।इच्छुक योग्य उम्मेदवारलाई आवेदन दिन गत बुधबार सार्वजनिक सूचना आह्वान गरिएको थियो । कर्णाली, बीपी कोइराला, पाटन र पोखरा स्वास्थ्य विज्ञान प्रतिष्ठानमा उपकुलपति नियुक्ति प्रक्रिया अघि बढाइएको स्वास्थ्य तथा जनसंख्या मन्त्रालयले जनाएको छ ।कर्णाली स्वास्थ्य विज्ञान प्रतिष्ठानको उपकुलपतिमा आवेदन दिनेहरुमा प्रध्यापक डा. सेशनन्द सञ्जेल, डा. उत्सव चापागाईं, प्राध्यापक डा. प्रमोदकुमार सर्राफ, डा. पवजजंग रायमाझी, डा. पुजन रोकाया, डा. सूर्यमान मेन्याङ्बो, डा एलिजा श्रेष्ठ, डा. डबलबहादुर धामी, डा. कालु शर्मा सुवेदी, डा. विष्णुप्रसाद शर्मा रहेका छन् ।यसैगरी डा. प्रमोद यादव, डा. श्रीकृष्ण गिरी, डा. लक्ष्मीनारायण सिंह र डा. अरुणकुमार सिंहले पनि उपकुपतिमा आवेदन दिएका हुन् ।यसअघि उपकुलपतिको आवेदन दिएका डा. पुजन रोकाया कर्णाली स्वास्थ्य विज्ञान प्रतिष्ठानको अस्पताल निर्देशक हुन् । डा. डबलबहादुर धामी निमित्त उपकुलपति तथा शिक्षाध्यक्ष हुन् । यसअघि कर्णाली स्वास्थ्य विज्ञान प्रतिष्ठानको उपकुलपति डा. मंगल रावल थिए ।"
विदेशी सम्बन्धन लिएर सञ्चालित कलेजमाथि छानबिन गर्न माग,"काठमाडौँ — नेपाल विद्यार्थी संघ (नेविसंघ) ले विदेशी सम्बन्धन लिएर नेपालमा सञ्चालित कलेजका गतिविधिमाथि छानबिन गर्न माग गरेको छ । त्यस्ता कलेजहरूले विदेशी सम्बन्धनको नाममा ठगी गरिरहेको र त्यस्ता कार्यमा सरकारी संयन्त्रकै संरक्षण रहेको नेविसंघको आरोप छ ।बुधबार नेविसंघका केन्द्रीय सदस्य भूपेन्द्रसिंह थेबे नेतृत्वको टोलीले शिक्षा विज्ञान तथा प्रविधिमन्त्री रघुजी पन्तलाई भेटेर ध्यानाकर्षण पत्र बुझाउँदै विदेशी नामधारी, स्तरहीन र शंकास्पद संस्थाहरूलाई अनुगमन गरी नियमनको दायरामा ल्याउन माग गरेको हो ।नेविसंघले त्यस्ता कलेजहरूमाथि तत्कालै अनुगमन गरी कारबाहीको प्रक्रिया अघि बढाउन मन्त्रालयको ध्यानाकर्षण गराएको छ । संघले एकातिर देशका गौरवशाली विश्वविद्यालयलाई स्रोत, साधन र अधिकारविहीन बनाइएको, र अर्कोतिर विदेशी कलेजहरूले मनलाग्दी विद्यार्थी भर्ना गर्ने र मनपरी शुल्क लिएर अभिभावकको रगत–पसिनाको कमाइ चुस्ने गरिरहेकोप्रति आक्रोश व्यक्त गरेको छ ।नेविसंघले यो विषय केवल भर्ना र शुल्कको मात्र नभइ नेपालको राष्ट्रिय स्वाभिमान, शैक्षिक सार्वभौमिकता र भविष्यको पुस्तामाथिको संगठित हमला भएको समेत जनाएको छ । 'नेपाली मुद्रा विदेश पलायन भइरहेको छ, हाम्रा आफ्नै प्राज्ञिक संस्थाहरूको अपमान भइरहेको छ र भविष्यमा कुनैपनि अन्तर्राष्ट्रिय निकायमा मान्यता नपाउने कागजको खोस्टोलाई 'विश्वस्तरीय डिग्री' भनेर बेचिँदैछ,’ नेविसंघले बुझाएको ज्ञापनपत्रमा लेखिएको छ, 'यो बौद्धिक उपनिवेशीकरण र शैक्षिक लुटतन्त्रलाई राज्य आफैँले संरक्षण गरिरहेको हाम्रो ठहर छ ।'संघले विदेशी सम्बन्धनका नाममा खुलेका सम्पूर्ण कलेजहरूको वैधानिकता, आर्थिक कारोबार र शैक्षिक गुणस्तरमाथि छानबिन गर्न तत्काल एक उच्चस्तरीय न्यायिक छानबिन आयोग गठन गर्न माग गरेको छ ।अन्तर्राष्ट्रियस्तरमा शंकास्पद र वरीयतामा नपरेका विश्वविद्यालयसँग सम्बन्धन लिएका कलेजलाई तत्काल कालोसूचीमा राखी सम्बन्धन खारेज गर्नसमेत संघले माग गरेको छ । नेविसंघले तत्कालै शिक्षा ऐन जारी गर्न र शिक्षा क्षेत्रको सुधारका लागि सरकारले विगतदेखि गर्दै आएका प्रतिबद्धता पूरा गर्नसमेत मन्त्री पन्तको ध्यानाकर्षण गराएको छ ।"
त्रिविमा २ सय ७५ उपप्राध्यापक माग्दा ९१ मात्रै पदपूर्ति,"काठमाडौँ — त्रिभुवन विश्वविद्यालय सेवा आयोगले विभिन्न सङ्कायअन्तर्गतका विषयमा २ सय ७५ उपप्राध्यापक माग्दा ९१ जना मात्रै स्थायी पदपूर्ति हुने भएका छन् ।आयोगले सञ्चालन गरेको परीक्षामा समग्रमा ३३ प्रतिशत आवेदक मात्रै उत्तीर्ण भएको प्रशासकीय प्रमुख विष्णु अर्यालले जनाए ।‘कतिपय विषयमा माग सङ्ख्या भन्दा बढी उम्मेदवारमा पनि पास भएका छन्,’ उनले भने, ‘कतिपय विषयमा माग सङ्ख्याअनुसार लिखित परीक्षामा नै उत्तीर्ण नभएपछि पद रिक्त रहने भएको छ ।’आयोगले पछिल्लो पटक २ सय ७५ उपप्राध्यापक पदमा विज्ञापन खुलाएको थियो । लोकसेवा आयोगको सहभागितामा सञ्चालित लिखित परीक्षामा ९१ जना उत्तीर्ण भएका हुन् भने १ सय ८४ पद रिक्त जाने भएको छ ।कानुन, सूचना प्रविधि, कम्प्युटर एप्लिकेसन, इतिहास, खेलविज्ञान, परामर्श मनोविज्ञान, हिन्दी, अर्थशास्त्र शिक्षा, इतिहास शिक्षा, जनसङ्ख्या शिक्षा, मैथिली र विज्ञान शिक्षा विषयमा पास प्रतिशत शून्य रहेको छ ।सेवा आयोगले उपलब्ध गराएको तथ्याङ्कअनुसार कानुनमा २२ जना उपप्राध्यापक माग गर्दा एक जना पनि पास भएनन् । ३० जना लिखित परीक्षामा सहभागी भएका थिए । इतिहासमा २ जना, कम्प्युटर एप्लिकेशनमा २ जना उपप्राध्यापक माग गर्दा पास सङ्ख्या शून्य रह्यो ।ठूलो सङ्ख्यामा पदपूर्तिका लागि दरखास्त आह्वान गरेका विषयमा पनि आवश्यक सङ्ख्यामा पदपूर्ति हुन सकेको छैन । व्यवस्थापन सङ्कायअन्तर्गत ७५ जना उपप्राध्यापकका लागि विज्ञापन माग्दा ५ जना मात्रै उत्तीर्ण भएको आयोगको तथ्याङ्क छ ।अंग्रेजी विषयका लागि २५ जना माग्दा ७, अर्थशास्त्रमा १५ जना उपप्राध्यापक माग्दा १२, अंग्रेजी शिक्षामा १४ जना माग्दा १२ जना, समाजशास्त्रमा १२ जना माग्दा ११ जना लिखित परीक्षामा सफल भएका छन् । गणित शिक्षामा ८ जनाका लागि विज्ञापन आह्वान गर्दा २ जना, जनप्रशासनमा ८ पदमध्ये १ पदमा मात्रै, नेपाली शिक्षामा ८ पदमा ३ जना मात्रै उत्तीर्ण भए । सेवा आयोगले २०७७/०७८ मा प्रकाशित विज्ञापनको नतिजा सार्वजनिक गरेको हो ।"
विद्यालय सुधार्ने नेतृत्व स्थानीय तहले लिनु पर्छ : मुख्यमन्त्री सिंह,"महोत्तरी — मधेश प्रदेशका मुख्यमन्त्री सतिशकुमार सिंहले स्थानीय तहले विद्यालय तहको शिक्षा अवस्था सुधार्ने नेतृत्व लिनुपर्ने बताएका छन् ।'मधेशका जनशक्ति अन्य जिल्लाहरुमा शिक्षा, स्वास्थ्य र प्राविधिक क्षेत्रको नेतृत्व गर्थ्यो तर अहिले मधेशकै शिक्षा अवस्था नाजुक बनेको छ,' मुख्यमन्त्री सिंहले भने,‘मधेशका जिल्लाहरु असाक्षर छन् । सरकारी विद्यालयमा भर्ना भएपछि अभिभावक र विद्यालयका शिक्षकले जिम्मेवारी पूरा भएको ठान्दा सामुदायिक विद्यालयको शाख संकटमा परेको छ । एक अर्कालाई देखाएर जिम्मेवारीबाट पन्छिने परम्पराले विद्यालय तहको पढाइ प्रभावित भएको छ ।’ शिक्षक र अभिभावकको लापरबाहीका कारण विद्यालय तहका विद्यार्थी लागूऔषधको दुर्व्यसनमा फसेको मुख्यमन्त्री सिंहले बताए ।महोत्तरीको औरही नगरपालिकाको १६ औं नगरसभामालाई मंगलबार सम्बोधन गर्दै मुख्यमन्त्री सिंहले शिक्षा सुधार हुने स्थानीय तह धनी साबित हुने बताए । 'विद्यालयको शिक्षा सुधार गर्ने मुख्य जिम्मेवारी शिक्षकको काँधमा छ,' उनले भने, ‘विद्यालयको शिक्षा स्तर र विद्यालय तहमै फैलिएको लागूऔषधको दुर्व्यसनलाई सामाजिक रुपमै सुधार्नुपर्ने समय आएको छ ।’ मधेश प्रदेशका निजी विद्यालयहरु विद्यार्थीको क्षमता बढाउनुभन्दा पनि पढेको प्रमाणपत्र मात्रै उपलब्ध गराउन सीमित भएको टिप्पणी गरे ।सामुदायिक विद्यालयको पढाई र निजी विद्यालयको वैधता विषयमा स्थानीय तहका प्रमुख, उपप्रमुख र प्रशासकीय अधिकृतले अनुगमन गर्नुपर्नेमा सिंहले जोड दिए । औरही नगरपालिकाको नगरसभामा नगर प्रमुख प्रदीपकुमार खड्काले आर्थिक वर्ष २०८२/८३ का लागि ४५ करोड २७ लाख ७७ हजार बजेट प्रस्तुत गरेका छन् ।"
मध्यविन्दु नगरपालिकामा ‘हाम्रो खुसी पाठ्यक्रम’ लागू,"काठमाडौँ — पूर्वी नवलपरासीस्थित मध्यविन्दु नगरपालिकाले आधारभूत तहमा ‘हाम्रो खुसी पाठ्यक्रम’ लागू गरी पठनपाठन सुरु गरेको छ ।भारतको दिल्लीमा सञ्चालन भइरहेको खुसी पाठ्यक्रम नेपालका विद्यालयमा पनि लागू गर्ने कार्य प्रारम्भ गर्ने मध्यविन्दु पहिलो नगरपालिका बनेको हो । स्थानीय सरकार सञ्चालन ऐनले स्थानीय तहलाई स्थानीय पाठ्यक्रम निर्माण गरी लागू गर्ने अधिकार दिएको छ । सोहीअनुसार स्थानीय पाठ्यक्रमकै रूपमा ‘हाम्रो खुसी पाठ्यक्रम’ लागू गरिएको मेयर भीमलाल अधिकारीले जानकारी दिए ।२०८१ साउनदेखि कक्षा १ देखि ८ सम्म लागू गरिएको सो पाठ्यक्रमले विद्यार्थी, अभिभावक र शिक्षकमा व्यवहारिक र सकारात्मक प्रभाव परेको उनले बताए । मानव मूल्य मान्यता, व्यवहार, प्रकृति, संस्कार, संस्कृति, आनीबानी आदिलाई समेटेर पाठ्यक्रम तयार पारिएको छ ।नगरपालिकाभित्र सामुदायिक र निजी गरी ६५ वटा विद्यालयमा पहिलो घण्टीमा हरेक दिन ३० मिनेट सो विषयको पठनपाठन हुने गरेको छ । गण्डकी प्रदेश सरकारले पनि सो पाठ्यक्रमलाई मुख्यमन्त्री नवप्रवर्तन कार्यक्रममा समेटेको छ । २०८१ भदौको पहिलो साता शिक्षा, विज्ञान तथा प्रविधिमन्त्री विद्या भट्टराईले पाठ्यक्रमको शुभारम्भ गरेकी थिइन् ।दिल्ली भ्रमणको क्रममा सो पाठ्यक्रमबाट प्रभावित भई लागू गरिएको मेयर अधिकारीले जनाए । पाठ्यक्रम निर्माण गर्नुअघि शिक्षकसहित नगरपालिकाका जनप्रतिनिधिको टोलीले दिल्लीका विद्यालयहरूको अवलोकन भ्रमणसमेत गरेको थियो । शिक्षकसहित विज्ञहरूसँग विभिन्न चरणमा छलफल र अध्ययनपछि पाठ्यक्रम तयार गरिएको नगरपालिकाले जनाएको छ ।मध्यविन्दुले सो पाठ्यक्रम लागू गरेपछि कास्की, स्याङ्जालगायत जिल्लाका स्थानीय तहहरूले पनि ‘हाम्रो खुसी पाठ्यक्रम’प्रति चासो देखाएका छन् । असल, सजग, नैतिकवान र इमानदार नागरिक तयार पार्ने उद्देश्यले सो पाठ्यक्रम लागू गरिएको मेयर अधिकारीले बताए ।'बालबालिकालाई असल नागरिक बनाउन कक्षा १ देखि नै सिकाइने गरिएको छ । सैद्धान्तिकभन्दा व्यवहारिक रूपमा विद्यार्थीलाई खुसी हुने कला सिकाउने पाठ्यक्रम तय गरिएको हो,' उनले भने ।विद्यार्थीका लागि भने ‘हाम्रो खुसी पाठ्यक्रम’को पाठ्यपुस्तक छैन । शिक्षकका लागि पाठ्यक्रमअनुसार हाते पुस्तक तयार पारिएको छ । विद्यालयमा सो विषय पठनपाठन गराउन स्रोत शिक्षक चयन गरिएका छन् ।शिक्षा महाशाखाका प्रमुख उपसचिव पद्मराज आचार्यले राष्ट्रिय पाठ्यक्रम प्रारूप, २०७६ अनुसार स्थानीय पाठ्यक्रमकै रूपमा ‘हाम्रो खुसी पाठ्यक्रम’ तय गरिएको जनाए । बालबालिकामा ज्ञान, सीप, मानव मूल्य मान्यता, बानी, व्यवहार, आचरण परिवर्तन तथा सकारात्मक सोचको विकास गर्न पाठ्यक्रमले सहयोग पुर्‍याउने उनले बताए । सो विषयको परीक्षा र मूल्याङ्कन भने नहुने व्यवस्था गरिएको छ ।नगरपालिकाले पाठ्यक्रम कार्यान्वयनको अवस्था मूल्याङ्कन गर्न पाठ्यक्रम विकास तथा अनुसन्धान केन्द्रसमेत स्थापना गरेको छ । कक्षा १ देखि ८ सम्मका बालबालिकामा सकारात्मक प्रभाव परेको भन्दै कक्षा ९–१० मा पनि लागू गर्न विद्यार्थी र अभिभावकले माग गरेका छन् भन्ने ‘हाम्रो खुसी पाठ्यक्रम’ कार्यक्रम संयोजक लक्ष्मी पाण्डेले बताइन् ।यसअघि नगरपालिकाले ‘हाम्रो मध्यविन्दु’ स्थानीय पाठ्यक्रम लागू गरे पनि त्यसको पूरकका रूपमा ‘हाम्रो खुसी’ पाठ्यक्रम लागू गरिएको जनाइएको छ । देशभरका स्थानीय तहहरूले आफू अनुकूल स्थानीय पाठ्यक्रम निर्माण गरी लागू गर्दै आएका छन् ।"
पब्लिक क्याम्पस चलाउने जिम्मा प्रदेश सरकारलाई दिइयोस् : मुख्यमन्त्री आचार्य,"दाङ — लुम्बिनी प्रदेशका मुख्यमन्त्री चेतनारायण आचार्यले पब्लिक क्याम्पस चलाउने जिम्मा प्रदेश सरकारलाई दिनुपर्ने बताएका छन् । उच्च शिक्षा क्षेत्रको सुदृढीकरणका लागि नीतिगत, संरचनात्मक र व्यवहारिक सुधारमा प्रदेश सरकार सक्रिय रहेको उल्लेख गर्दै उनले पब्लिक क्याम्पस सन्चालानमा प्रदेश सरकार सक्षम रहेको धारणा व्यक्त गरे ।शनिबार देउखुरीस्थित ऐरावती बहुमुखी क्याम्पसमा पब्लिक क्याम्पस प्राध्यापक संघ नेपाल लुम्बिनी प्रदेश समितिको आयोजनामा भएको प्रदेशस्तरीय भेलालाई सम्बोधन गर्दै उनले उच्च शिक्षाको गुणस्तर अभिवृद्धिका लागि सरकार र पब्लिक क्याम्पसबीच सहकार्य आवश्यक रहेको बताए ।`प्रदेश सरकारले पब्लिक क्याम्पसको शैक्षिक तथा भौतिक सुधारका लागि निरन्तर ध्यान दिँदै आएको छ । अब नीतिगत सुधार गरेर यसको जिम्मेवारी प्रदेश सरकारलाई दिए राम्रो हुन्छ,´ उनले भने,`प्रदेश सरकारले अनुदानको रूपमा पब्लिक क्याम्पसलाई सहयोग गर्न खोजेको छ तर कानुनी अड्चनहरू छन् । यसलाई सुधार गरेर सहकार्य बढाउन सकिन्छ ।´सामुदायिक क्याम्पसहरू आधारभूत तहका नागरिकका छोराछोरीलाई उच्च शिक्षामा लैजाने प्रमुख माध्यम भएको भन्दै उनले प्रदेशबाट नियमित सहयोगका लागि कानुनी अड्चन हटाउनु आवश्यक रहेको बताए । उनले पब्लिक क्याम्पसको जिम्मा प्रदेश सरकारलाई दिनुपर्ने माग निरन्तर संघीय सरकारसमक्ष राखिँदै आएको पनि उल्लेख गरे । `हामीले बारम्बार संघीय सरकारसँग भनिरहेका छौँ । पब्लिक क्याम्पसको जिम्मा प्रदेश सरकारलाई दिइयोस्,´ उनले भने,`माध्यमिक शिक्षासम्म हामीले लगानी गरेका छौँ तर कानुनले हामीलाई चिनेको छैन । कक्षा १२ सम्मको जिम्मा स्थानीय तहलाई दिइएको छ । सम्पूर्ण उच्च शिक्षाको जिम्मा संघीय सरकारसँग छ । यस्तो अवस्थामै पनि हामीले आफ्नो धर्म निर्वाह गर्दै आएका छौँ ।´शिक्षा क्षेत्रको विकासबिना समृद्ध लुम्बिनी प्रदेशको सपना पूरा हुन नसक्ने आत्मबोधका साथ सरकारले नीति निर्माण गरिरहेको आचार्यले बताए । शिक्षा ऐन आउँदा स्थिति अझ स्पष्ट हुने विश्वास व्यक्त गर्दै उनले प्रदेश सरकारले शिक्षा क्षेत्रमा अधिकार खोजिरहेको बताए । `अहिले प्रदेश सरकार अधिकारविहीन जस्तै अवस्थामा छ । हामीलाई पब्लिक क्याम्पस सञ्चालनको जिम्मेवारी दिइयो भने त्यो जिम्मेवारी हामी पूरा गर्न तयार छौँ,´ उनले भने,`विद्यालय स्थानीय तहले सञ्चालन गरून् । विश्वविद्यालय र आङ्गिक क्याम्पसको जिम्मेवारी संघीय सरकारले लेओस् । तर पब्लिक क्याम्पस चलाउने जिम्मा प्रदेश सरकारलाई दिइयोस् ।´मुख्यमन्त्री आचार्यले सामुदायिक क्याम्पसको दिगो भविष्य र शैक्षिक गुणस्तर सुधारका लागि मर्जर (गाभ्ने) नीति आवश्यक रहेको पनि बताए ।"
पूर्वाञ्चल विश्वविद्यालयको रजिस्ट्रारमा मिश्र नियुक्त,"काठमाडौँ — प्रधानमन्त्री केपी शर्मा ओलीले पूर्वाञ्चल विश्वविद्यालयको रिक्त रजिस्ट्रार पदमा प्राध्यापक कल्याणी मिश्र त्रिपाठीलाई नियुक्त गरेका छन् ।विश्वविद्यालयका कुलपतिसमेत रहेका प्रधानमन्त्री ओलीले उपकुलपति प्राध्यापक बिजुकुमार थपलियाको सिफारिसमा विश्वविद्यालयको ऐन, २०५० बमोजिम लमजुङ घर भई हाल चितवन निवासी मिश्रलाई आज नियुक्त गरेका हुन् ।मिश्रले बागवानी विषयमा त्रिभुवन विश्वविद्यालयबाट सन् २०१६ मा विद्यावारिधि गरेकी थिइन् । उनी विभिन्न अनुसन्धान र प्रकाशन कार्यमा पनि संलग्न छन् ।"
काठमाडौं विश्वविद्यालयका ११२९ विद्यार्थी दीक्षित,"काठमाडौँ — काठमाडौं विश्वविद्यालयको ३०औं दीक्षान्त समारोहको दोस्रो चरणमा १,१२९ जना विद्यार्थी दीक्षित भएका छन्  । शुक्रबार विश्वविद्यालयको केन्द्रीय परिसर, धुलिखेलमा आयोजित दीक्षान्त समारोहमा उनीहरूलाई उपाधि प्रदान गरिएको हो ।समारोहमा उत्कृष्ट नतिजा हासिल गर्ने विद्यार्थीलाई प्रधानमन्त्री तथा विश्वविद्यालयका कुलपति केपी शर्मा ओलीले स्वर्ण पदक प्रदान गरेका थिए । दीक्षित तथा स्वर्ण पदक प्राप्त गरेका विद्यार्थीलाई बधाई तथा शुभकामना दिँदै उनले विश्वविद्यालयबाट प्राप्त शिक्षालाई व्यवहारमा उतार्न आग्रह गरे । ‘विश्वविद्यालयमा प्राप्त शिक्षाको सही सदुपयोग गर्नुहोस्, नवप्रवर्तनको क्षेत्रमा उपयोग गर्नुहोस्,’ उनले भने, ‘देश र समाजका लागि सदैव सकारात्मक काम गर्नुहोस् ।’विद्यार्थीलाई सैद्धान्तिक शिक्षासँगै व्यवहारिक शिक्षाको पनि आवश्यकता रहेको उनले बताए । ‘विश्वविद्यालयमा आर्जन गरेको ज्ञानलाई अब व्यवहारमा उतार्ने समय आएको छ,’ उनले भने, ‘यहाँसम्मको अध्ययनपछि अब आफ्नै व्यवहारबाट धेरै कुरा सिक्दै जानुपर्छ ।’ व्यक्तिलाई उसको शैक्षिक योग्यताले मात्र होइन, व्यवहारले चिनाउने भएकाले सफलताको आधार पनि व्यवहार नै हुने उनको भनाइ थियो । त्यसैले व्यवहारिकता र व्यवहारिक शिक्षा अत्यावश्यक भएको उनले उल्लेख गरे ।काठमाडौं विश्वविद्यालय (केयू) का उपकुलपति प्रा. अच्युत वाग्लेले नेपालको उच्च शिक्षामा केयूले पुर्‍याउँदै आएको योगदानको राज्यले अझैसम्म समुचित मूल्याङ्कन नगरेको गुनासो गरे । उनका अनुसार, केयूले प्रत्येक वर्ष हजारौं प्रतिभालाई विदेश पलायनबाट रोक्दै अनुसन्धान र नवप्रवर्तनको संस्कार विकास गर्दै आएको छ । तर ग्रीन हाइड्रोजनको व्यावसायिक उत्पादन, केयूलाई ‘राष्ट्रिय उत्कृष्टता केन्द्र’ बनाउने, र पूर्ण अंग्रेजी माध्यमको अन्तर्राष्ट्रिय शिक्षा केन्द्रका रूपमा विकास गर्ने जस्ता योजनामा राज्यको अपेक्षित स्रोत र सहयोग प्राप्त हुन सकेको छैन ।उपकुलपति वाग्लेले पूर्ण संस्थागत तयारी र पटक–पटकको अनुरोध हुँदाहुँदै पनि राज्यको ध्यान नपुगेको उल्लेख गर्दै उच्च शिक्षालाई प्राथमिकता दिन आग्रह गरे । कार्यक्रमका प्रमुख अतिथि, अमेरिकास्थित माउन्ट साइनाई हेल्थ सिस्टम्सका प्रमुख कार्यकारी अधिकृत ब्रेन्डन जी. कारले आजको जटिल समाजमा केवल प्राविधिक दक्षता पर्याप्त नरही, करुणा र संवेदनशीलता बोकेको नेतृत्व अपरिहार्य भएको बताए ।उनका अनुसार, नेतृत्व भनेको केवल निर्णय लिने प्रक्रिया होइन, मानवताको सम्मान, व्यक्तिगत अनुभवको बुझाइ, र सेवा गर्दा गहिरो सहानुभूति प्रकट गर्नु पनि हो । दोस्रो चरणको दीक्षान्त समारोहमा विश्वविद्यालयका विभिन्न ६ स्कुलबाट १,१२९ जना विद्यार्थी दीक्षित भएका हुन् । तीमध्ये महिला ५५४ र पुरुष ५७५ जना रहेको विश्वविद्यालयले जनाएको छ ।दीक्षित विद्यार्थीमध्ये ३२ जना पीएचडी, डीएम र एमसीएच तहका, ६९ जना एमफिल, ५१३ जना स्नातकोत्तर, ४ जना पीजीडी र ५११ जना स्नातक तहका छन् । जसमध्ये भुटान, भारत, श्रीलङ्का र माल्दिभ्सका गरी ११८ जना अन्तर्राष्ट्रिय विद्यार्थी दीक्षित भएका हुन् ।कहाँ कति दीक्षित ?स्कुल अफ आर्ट्स-१६३स्कुल अफ एजुकेसन-१०२स्कुल अफ इन्जिनियरिङ- ६८स्कुल अफ मेनेजमेन्ट-११०स्कुल अफ मेडिकल साइन्सेज- ६६१स्कुल अफ साइन्स-२५"
