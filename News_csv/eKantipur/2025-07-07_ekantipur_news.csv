शीर्षक,विवरण
‘राष्ट्रिय विधि विज्ञान प्रयोगशाला विधेयक’माथि छलफल,"काठमाडौँ — राष्ट्रियसभाको विधायन व्यवस्थापन समितिमा आज ‘राष्ट्रिय विधि विज्ञान प्रयोगशाला (स्थापना र सञ्चालन) विधेयक २०८१’ माथि छलफल भएको छ ।छलफलमा शिक्षा, विज्ञान तथा प्रविधिमन्त्री रघुजी पन्तले प्रयोगशाला सरकारले सञ्चालन गर्नुपर्नेमा जोड दिँदै प्रयोगशालालाई स्रोतसाधन सम्पन्न गराउनेतर्फ सरकारले ध्यान दिनुपर्ने बताए। उनले प्रयोगशालामा गरिएको परीक्षणको नतिजा भनसुन नलाग्ने किसिमको बनाउनुपर्नेमा जोड दिए।मन्त्री पन्तले प्रयोगशालालाई कानुनी रुपमा बलियो बनाएर लैजानुपर्ने बताए। समिति सभापति तुलसाकुमारी दाहालले विधेयकलाई यही महिनाभित्र परिमार्जन गरी पारित गर्ने जानकारी दिए।प्रयोगशालाका निमित्त कार्यकारी निर्देशक वीरेन्द्रराज शाक्यले अपराध बढिरहेकाले प्रयोगशालाबाट छिटोछरितो परीक्षण गर्ने व्यवस्था गर्न कानुन बलियो बनाउनुपर्ने धारणा राखे।समिति सदस्य सुरेश आले मगर, डा वेदुराम भुसाल, भगवती न्यौपानेलगायतले प्रयोगशालालाई विश्वसनीय र अनुसन्धानमूलक बनाउनुपर्ने बताए।"
प्रचलित कानुनले कोही दोषी छ भने कांग्रेस भएको कारणले उन्मुक्ति पाउनुहुँदैन : महामन्त्री थापा,"काठमाडौँ — नेपाली कांग्रेसका महामन्त्री गगनकुमार थापाले प्रचलित कानुनले कोही पनि व्यक्ति दोषी छ भने कांग्रेस भएकै कारणले उन्मुक्ति पाउनु नहुने बताएका छन्।सोमबार केन्द्रीय कार्यसमितिको बैठकमा बोल्दै महामन्त्री थापाले कांग्रेसले विधिको शासन र कानुनमा विश्वास गर्ने परम्परा रहेको बताए।'हामी कानूनको शासनमा विश्वास गर्छौं। त्यसकारण कोही आफ्नो कर्मले दोषी छ भने उसले उन्मुक्ति पाउनु हुँदैन। कोही पनि निर्दोष फस्नुहुँदैन। यदि कोही दोषी छ र ऊ कांग्रेस हो भने त्यो जस्तोसुकै अपराधमा होस्, कानुनले दोषी ठहर्‍याउँछ भने कांग्रेस भएकै कारण कसैले पनि उन्मुक्ति पाउनुहुँदैन।'उनले कांग्रेस भएकै कारण कसैलाई दोषी करार गर्न खोजिन्छ भने त्यसको प्रतिरक्षा पार्टीले गर्ने बताए।"
आज देश-दुनियाँमा के-के भयो ?,"काठमाडौँ — उपभोक्ता अदालतको फैसलाविरुद्ध चिकित्सक आन्दोलनमा : इमर्जेन्सीबाहेकका सेवा बन्द, 'कुलिङ अफ पिरियड' मा छलछाम : छानबिन गर्न ७ सदस्यीय विशेष समिति गठन, सर्वोच्च अदालतमा तीन जना न्यायाधीश नियुक्त, 'ब्रिक्स'देखि झस्किए ट्रम्प : १० प्रतिशत अतिरिक्त शुल्क लगाउने चेतावनी, अमेरिकालाई हराएर मेक्सिको कनकाकेफ च्याम्पियनसम्मका खबर आज दिनभर देश दुनियाँमा चर्चामा रहे । आज दिनभर के के भयो त ?उपभोक्ता अदालतको फैसलाविरुद्ध नेपाल चिकित्सक संघ आन्दोलनमा उत्रिएको छ । संघको आह्वानमा सोमबारमुलुकभरका स्वास्थ्य संस्थामा इमर्जेन्सीबाहेक अन्य सम्पूर्ण सेवा बन्दगरेका छन् ।०००संघीय निजामती सेवा विधेयकमा ‘कुलिङ अफ पिरियड’को व्यवस्था हेरफेर गरिएको विषयमाछानबिन गर्न ७ सदस्यीय विशेष समिति गठनभएको छ । समितिको संयोजकमा नेपाली कांग्रेसका सांसद जीवन परियार रहेका छन् ।०००राष्ट्रपति रामचन्द्र पौडेलले न्याय परिषद्को सिफारिसका आधारमासर्वोच्च अदालतमा तीन न्यायाधीश नियुक्तगरेका छन्। राष्ट्रपतिको कार्यालयका प्रवक्ता शैलजा रेग्मी भट्टराईद्वारा आज जारी विज्ञप्तिअनुसार वरिष्ठ अधिवक्ता मेघराज पोखरेल, उच्च अदालत जनकपुरका मुख्य न्यायाधीश श्रीकान्त पौडेल र उच्च अदालत दिपायलका मुख्य न्यायाधीश शान्तिसिंह थापालाई सर्वोच्चको न्यायाधीश नियुक्त गरिएको हो ।०००अमेरिकी राष्ट्रपति डोनाल्ड ट्रम्पले ब्रिक्स देशहरूलाई१० प्रतिशत अतिरिक्त शुल्क लगाउन सक्ने चेतावनीदिएका छन् । ब्रिक्सको 'अमेरिका विरोधी नीति' लाई समर्थन गर्ने मुलुकलाई अतिरिक्त शुल्क लगाउने चेतावनी ट्रम्पले दिएका छन् ।०००मेक्सिकोले अमेरिकालाई सोमबार २–१ ले पराजित गर्दैकनकाकेफ गोल्डकपको उपाधि जितेकोछ । मेक्सिकोले एक गोलले पछाडि रहेको स्थिति उल्टाएर कीर्तिमान १० औं पल्ट उत्तर र केन्द्रीय अमेरिका तथा क्यारिबियन क्षेत्रको सबैभन्दा ठूलो फुटबल प्रतियोगिता जितेको हो ।"
बृहत्तर जनकपुर क्षेत्र विकास परिषद्का अध्यक्ष सितल साह पक्राउ,"जनकपुरधाम — बृहत्तर जनकपुर क्षेत्र विकास परिषद्का अध्यक्ष शितल साह किर्ते मुद्दामा पक्राउ परेको छ। सोमबार उनलाई धनुषा प्रहरीले पक्राउ गरेको हो ।किर्ते र जालसाजी अभियोगमा साहलाई पक्राउ गरेको धनुषाका एसपी नरहरी रेग्मीले जानकारी दिए। उनका अनुसार प्रहरीले उनीमाथि जिल्ला अदालत धनुषाबाट तीन दिनको म्याद थप गरी अनुसन्धान गरिरहेको छ।पक्राउ परेका साहले परिषद्का कार्यकारी निर्देशक बैजनाथ पासवानको किर्ते हस्ताक्षर गरी ४ जना कर्मचारी बर्खास्त गरेका थिए । पासवानले अध्यक्ष साहविरुद्ध गत चैत २८ गते जिल्ला प्रहरी कार्यालय धनुषामा उजुरी दिएका थिए । विधि विज्ञान प्रयोगशालाबाट उक्त हस्ताक्षर सम्बन्धी परीक्षण प्रतिवेदन आएपछि उनलाई पक्राउ गरिएको हो।प्रहरीले जिल्ला अदालत धनुषाबाट वैशाख २५ गते पक्राउ गर्न अनुमति लिएको थियो। त्यसयता साह फरार रहेका थिए । साहले हस्ताक्षर किर्ते गरी प्रशासकिय अधिकृत जितेन्द्र यादव, लेखापाल सावित्रि गिरी, नासुद्वय मदन चौधरी र संजय मण्डललाई बर्खास्त गरेका थिए।नेकपा एकिकृत समाजवादीको सिफासिमा बृहत्तर जनकपुरका अध्यक्ष नियुक्त भएका थिए । मुद्दाबाट जोगिनकै लागि समाजवादी परित्याग गरी नेकपा एमाले प्रवेश गरेका थिए ।"
कांग्रेसको १५ औं महाधिवेशनको प्रस्ताव अर्को बैठकमा ल्याउँछौँ : महामन्त्री थापा,"काठमाडौँ — नेपाली कांग्रेसका महामन्त्री गगन थापाले ०८४ को चुनाव अगाडिनै कांग्रेसको महाधिवेशन हुनेमा कुनै शंका नगर्न आग्रह गरेका छन्।कांग्रेसको महाधिवशन आम निर्वाचनपछाडि कि अगाडि भन्ने बहस चलिरहेका बेला महामन्त्री थापाले सोमबारको केन्द्रीय कार्यसमितिको बैठकमा बोल्दै अब बस्ने केन्द्रीय कार्यसमितिले महाधिवेशनको क्यालेन्डर ल्याउने बताएका हुन्। उनले १५ औं महाधिवेशन नयाँ उर्जाका साथ गरिने बताए।‘हामी यो बीचमा अरू कार्यक्रमहरू गर्छौं। भातृ संस्थाको अधिवेशन गर्छौं। शुभेच्छुक संस्थालाई सम्हाल्छौं। पार्टीको सबै साथीहरूलाई जिम्मेवारी पनि दिन्छौँ। यो बीचमा नयाँ अभियानहरू पनि गर्छौं। पार्टीका साथीहरू सबैलाई मिलाएर पार्टीलाई थप प्रभावकारी बनाउँछौं,' थापाले भने, ‘सरकारलाई पनि थप प्रभावकारी बनाउँछौं ।’उनले महाधिवेशनसम्म महामन्त्रीको हिसावले आफू जिम्मेवारी सम्हाल्ने र त्यसपछि के हुने भन्नेबारेमा १५ औं महाधिवेशनलाई जिम्मा दिने बताए। ‘पन्ध्रौं महाधिवेशनसम्म के हुन्छ? कसरी जान्छ? म कुनै बेला नेपाल विद्यार्थीको अध्यक्ष भनेर हिँडेको मान्छे, मलाई प्रदीप पौडेलले फकाए र म नेविसंघको अध्यक्ष छोडेर क्षेत्रको सभापति बसें। त्यसपछि महामन्त्रीको चुनाव लडेँ। अब यो अधिवेशनमा के हुन्छु भन्ने कुरा पछिको कुरा भयो, यसलाई पन्ध्रौं महाधिवेशनसम्म छाडिदिने हो,' थापाले भने, ‘अहिले खाली के सोच्ने हो भने पन्ध्रौं महाधिवेशनसम्मको हामी जिम्मेवारीमा छौं, यो जिम्मेवारी पूरा गर्दछौं, यो जिम्मेवारीको कुरा गर्दै गर्दा सबैको साथ सहयोग चाहिएको छ। कतै केही कमजोरी भएका छन् भने म क्षमा चाहन्छु।’"
"देउवालाई महामन्त्री शर्माको प्रस्ताव : तपाई छटौँपटक प्रधानमन्त्री बन्नुहुन्नँ, सम्मानजनक बिदाइ लिनुपर्छ","काठमाडौँ — नेपाली कांग्रेसका महामन्त्री विश्वप्रकाश शर्माले कांग्रेस सभापति शेरबहादुर देउवालाई छैटौँपटक प्रधानमन्त्री नबन्न प्रस्ताव गरेका छन्। सोमबार केन्द्रीय कार्यसमितिको बैठकमा बोल्दै महामन्त्री शर्माले पाँच पटक प्रधानमन्त्री भइसकेका सभापति देउवालाई सम्बोधन गर्दै मुलुक र पार्टीको हितमा हुने गरी अब छैटौँपटक प्रधानमन्त्री बन्नेतर्फ नलाग्न र सम्मानजनक बिदाइ हुन आग्रह गरे।बैठकमा सभापति देउवालाई सम्बोधन गर्दै महामन्त्री शर्माले भनेका छन्, 'चितवनमा बोल्दा अवकाश लिने बेला आयो भन्नुभयो। यो प्रशंसनीय छ। पार्टी एक बनाउँछु भन्नुभयो, यो पनि सकारात्मक कुरा हो। तर नीतिमा, सिद्धान्तमा सबै कुरामा एकता छ। विवाद या प्रतिस्पर्धा कि प्रधानमन्त्री पदका लागि छ, कि सभापति पदका लागि छ। तेस्रोपटक सभापति बन्न विधानले दिँदैन, अब ०८३ असारमा आफू छैटौंपटक प्रधानमन्त्री बन्नतिर नलागेर अरु साथीलाई बन्न मार्गप्रशस्त गरेर, प्रशंसा जित्नुपर्छ सभापतिले । सम्मानजनक बहिर्गमनको बाटो सभापतिले रोज्नुभएमा त्यसले नेपालको राजनीतिमा अत्यन्तै सकारात्मक प्रभाव छोड्नेछ।'शर्माले बैठकमा मुलुकमा स्थिर राजनीति नहुँदा उस्तै समस्याहरू दोहोरिएर देखा परेका भन्दै पाँच बुँदै प्रस्ताव गरेका छन्।"
सरकारको स्थिरताका लागि कांग्रेस महामन्त्री शर्माले अघि सारे ५ बुँदे प्रस्ताव,"काठमाडौँ — कांग्रेस महामन्त्री विश्वप्रकाश शर्माले स्थिर सरकारका लागि अहिले भइरहेको प्रणालीलाई संशोधन गर्न आवश्यक भएको बताएका छन् । सोमबारको केन्द्रीय कार्यसमितिको बैठकमा उनले पाँच बुँदे प्रस्ताव समेत पेश गरेका छन् ।उनले भनेका छन, ‘वितेको ७५ वर्षमा कोहीपनि प्रधानमन्त्री लगातार पाँच वर्ष टिक्न सकेनन्, संविधान संशोधन गर्दा स्थिर प्रधानमन्त्रीका लागि केही नवीन दृष्टि बनाउनु जरुरी छ, त्यसका लागि मेरो ५ स्टेपको प्रस्ताव छ ।’ शर्माले अघि सारेको पहिलो विकल्पमा आम निर्वाचनमा प्रत्यक्षतर्फको सिट र लोकप्रिय मतको आधारमा बन्ने पहिलो दलले सरकारको नेतृत्व गर्ने र सरकार गठन गर्ने विषय समेटिएको छ । जसमा दोस्रो वा तेस्रो दल पुरै अवधि सरकार बाहिर वा विपक्षीमा बस्ने भन्ने कुरा समेटिएको छ ।उनले प्रस्तुत गरेको दोस्रो विकल्पमा पहिलो हुने दललाई सामान्य बहुमत नपुगेको स्थितिमा 'विनर्स टेक अल' (जित्नेले सबै लग्ने ) सिद्धान्त बमोजिम निर्वाचन अघि नै आयोगमा बुझाइएका बिज्ञहरूको नामबाट अपुग सिट पहिलो दलले प्राप्त गर्ने रहेको छ । शर्माले तेस्रो विकल्पमा पहिलो दलले संसदीय दलबाट चयन गरेको सांसद संसदीय दलको नेता हुँदै नेपालको प्रधानमन्त्री बन्ने, प्रधानमन्त्रीले मन्त्रिपरिषद्‌मा निश्चित संख्यामा विज्ञहरू सोझै सरिक गराउन सक्ने विषय उल्लेख छ । चौथो बुँदामा त्यसरी बनेको प्रधानमन्त्रीले शपथ ग्रहण गरेको मितिले १० दिनभित्र संसदमा विश्वासको मत लिने, दुईवर्ष पुगेपछि त्यसको १ महिनाभित्र पुन विश्वासको मत लिने, पछिल्लो पटक विश्वासको मत लिँदा दुईवर्षे कामको निश्चित आर्थिक, सामाजिक सुचकहरूका आधारमा मात्रै विश्वासको मत पाउने / नपाउने टुंगो लाग्ने र विश्वासको मत पुनः प्राप्त गरेको अवस्थामा प्रधानमन्त्रीले बाँकी अवधि देशको नेतृत्व गर्ने व्यवस्था राख्नुपर्ने उनले उल्लेख गरेका छन् ।अन्तिम तथा पाँचौ बुँदामा प्रधानमन्त्री पदमा कुनैपनि व्यक्ति दुई पटक मात्रै बन्न सक्ने प्रस्ताव उनले अघि सारेका छन् ।"
वरिष्ठ अधिवक्ता नेपाल न्याय परिषद् सदस्यमा नियुक्त,काठमाडौँ — राष्ट्रपति रामचन्द्र पौडेलले वरिष्ठ अधिवक्ता महेशकुमार नेपाललाई न्याय परिषद् सदस्यमा नियुक्त गरेका छन्।आज उनले प्रधानमन्त्रीको सिफारिसमा भोजपुरको भोजपुर नगरपालिका–८ का नेपाललाई परिषद् सदस्यमा नियुक्त गरेका हुन्।राष्ट्रपतिको कार्यालयका प्रवक्ता शैलजा रेग्मी भट्टराईले एक विज्ञप्ति जारी गरी नेपालको संविधानको धारा १५३ को उपधारा (१) को खण्ड (घ) बमोजिम नेपाललाई न्याय परिषद् सदस्य नियुक्त गरिएको जानकारी दिए।
सर्वोच्च अदालतमा तीन जना न्यायाधीश नियुक्त,"काठमाडौँ — राष्ट्रपति रामचन्द्र पौडेलले न्याय परिषद्को सिफारिसका आधारमा सर्वोच्च अदालतमा तीन न्यायाधीश नियुक्त गरेका छन्।राष्ट्रपतिको कार्यालयका प्रवक्ता शैलजा रेग्मी भट्टराईद्वारा आज जारी विज्ञप्तिअनुसार वरिष्ठ अधिवक्ता मेघराज पोखरेल, उच्च अदालत जनकपुरका मुख्य न्यायाधीश श्रीकान्त पौडेल र उच्च अदालत दिपायलका मुख्य न्यायाधीश शान्तिसिंह थापालाई सर्वोच्चको न्यायाधीश नियुक्त गरिएको हो ।संविधानको धारा १२९ को उपधारा (२) बमोजिम राष्ट्रपति पौडेलले उनीहरूलाई सर्वोच्चको न्यायाधीश नियुक्त गरेको विज्ञप्तिमा उल्लेख छ ।"
सरकार सञ्चालनका विषयमा एमाले-कांग्रेसका बीचमा कुनै समस्या छैन : मुख्य सचेतक बर्तौला,"काठमाडौँ — नेकपा एमालेका मुख्य सचेतक महेश बर्तौलाले सरकार सञ्चालनका विषयमा एमाले-कांग्रेसका बीचमा कुनै समस्या नरहेको बताए।सरकार सञ्चालनका लागि दुई दलबीच सात बुँदे समझदारी भएको भन्दै उनले सहमति कार्यान्वयन गरेरै सरकार अघि बढिरहेको बताए।सोमबार संसद् भवन परिसरमा सञ्चारकर्मीहरुसँग कुराकानी गर्दै मुख्य सचेतक बर्तौलाले यस्तो बताएका हुन्। उनले दुई दलहरुबीच मजबुत समझदारी भएको दोहोर्‍याउँदै अन्य दलहरु सरकारमा आउने र छोड्ने प्रक्रियालाई स्वभाविक रुपमा लिनुपर्ने बताए।उनले संविधान संशोधन गर्ने निष्कर्षमा दुई दलहरु पुगिसकेको उल्लेख गर्दै के कुरामा संशोधन गर्ने भन्ने विषयमा आवश्यक छलफल हुनुपर्ने बताए। ‘सात बुँदे समझदारीप्रति दुई दलका बीचमा कुनै समस्या छैन। संसद्‌मा सबै कुराहरु आत्मगत परिस्थिति र वस्तुगत परिस्थिति दुई वटै मिल्नुपर्छ । हामी आत्मगत परिस्थितिका आधारबाट भन्ने हो भने कांग्रेस र एमाले संसद्को १० वर्षे अवधिको समिक्षा गर्नुपर्छ र संविधान संशोधन गर्नुपर्छ भन्ने पक्षमा उभिएका हौँ,' उनले भने, 'यो निर्णयमा दुई दल पुग्ने कुरा नै पहिलो स्टेप हो। यसबाहेक उपयुक्त समयमा संविधान संशोधनको काम अघि बढ्छ।'अनुकुल समयमै सबै दलहरुको सहमतिमा संविधान संशोधनको प्रक्रिया अगाडि बढाउने कुरामा सरकार प्रतिवद्ध रहेको उनको भनाइ छ ।"
नागढुंगा-मुग्लिन सडक : वर्षाका कारण रोकियो कालोपत्रको काम,"काठमाडौँ — तीन खण्डमा विभाजन गरेर स्तरोन्नति थालिएको नागढुंगा–मुग्लिन सडक खण्डमा वर्षाका कारण कालोपत्रको काम रोकिएको छ। अहिले तीन वटै खण्डमा पहिरो व्यवस्थापनको काम भइरहेको छ।पहिरोको जोखिम मानिएको खण्डमा पहिरो रोकथामको काम भइरहेको सडक विभागले जनाएको छ। तीन मध्ये पहिलो खण्ड नागढुंगा–नौबिसे सडक खण्डअन्तर्गतको पहिलो खण्डमा पहिलो तहको कालो पत्रको काम सकिएको छ।१२.२६ किलो मिटरको पहिलो खण्डमा नागढुंगा–नौबिसे पर्छ। यही खण्डमा दोस्रो तहको कालोपत्र गर्ने काम पनि ५.५ किमि सकिइसकेको छ । तेस्रो तहसम्म सडक कालोपत्र गरिने भए पनि बर्खा अघि यो सम्भव नरहेको नागढुंगा–मुग्लिन सडक योजना पूर्वी खण्डका प्रमुख केशवप्रसाद ओझाले बताए ।नागढुंगा–नौबिसे खण्डको समग्र भौतिक प्रगति ८४ प्रतिशत छ । यस खण्डको स्तरोन्नतिको ठेक्का १ अर्ब ३० करोड रुपैयाँमा जाङ्सु–सगुन जेभीले लिएका हुन् । यही खण्डको खानीखोलामा पैदलयात्रीका लागि अपाङ्गमैत्री अकासे पुल बनाउन लागिएको प्रमुख केशवप्रसाद ओझाले जनाए ।झ्याप्ले खोलामा विशेष प्रकृतिको स्लोप स्टेबलाइजेसन (पहिरो नियन्त्रण) को काम भइरहेको छ । यसको काम सकिएपछि मात्र त्यस खण्डमा कालोपत्र गरिनेछ । ‘कालोपत्र गर्ने काम बर्खा अघि गर्ने छैनौँ, बर्खामा सवारी आवागमन सहज बनाउने गरी काम गरिरहेका छौँ,’ उनले भने, ‘ससना खण्डमा मौसम अनुकूल पारेर घाम लागेको बेला मात्र कालोपत्र गरेका छौँ ।’दोस्रो खण्डमा पर्छ, नौबिसे–मलेखु खण्ड । यसको दूरी ४३.५४ किमि छ । यस खण्डको ठेक्का ५ अर्ब ३३ करोड १९ लाखमा जेडआईसीजी–शर्मा–लामा जेभीले लिएका हुन् । यसको भौतिक प्रगति ४२ प्रतिशत छ ।उक्त खण्डमा दुवै तर्फी गरेर १५ किमि सडकमा पहिलो तहको कालोपत्र गरिएको छ । यसमा भने दोस्रो तहको कालो पत्रको काम हुन सकेको छैन । बर्खामा कालोपत्र गर्दा टिकाउ नहुने भएकाले नगरिएको प्रमुख ओझाले बताए । यी दुवै खण्डमा बर्खा कम भएपछि भदौ अन्तिमबाट कालो पत्रको काम थालिने योजना कार्यालयले जनायो ।तेस्रो खण्डमा पर्छ, मलेखु–मुग्लिन । ३८.८६ किमि दूरीको यो खण्डको प्रगति ३१ प्रतिशत छ । शर्मा–जेडआईसीजीले ४ अर्ब ८० करोड ५९ लाख रुपैयाँमा यस खण्ड स्तरोन्नतिको ठेक्का लिएका हुन् । १५ पुस २०७९ मा भएको सम्झौताअनुसार पुस २०८२ भित्र काम सक्नुपर्ने हो । बजार क्षेत्रमा चार लेन सडकमा कालोपत्र गरिएको नागढुंगा–मुग्लिन सडक योजना, पश्चिम खण्डका प्रमुख केदारप्रसाद नेपाल बताउँछन् ।उक्त खण्डमा अहिलेसम्म ८.१४ किमि मात्र सडक कालोपत्र गरिएको छ । ‘बर्खा लाग्यो, अब कालो पत्रको काम हुँदैन,’ उनले भने, ‘अब जोखिम क्षेत्रमा पहिरो रोकथामको काम गर्ने,कालोपत्र गर्न कालागि निर्माण सामाग्री तयारी अवस्थामा राख्ने छौँ ।’उनका अनुसार बर्खामा कालोपत्र गर्दा गुणस्तरहीन हुने भएकाले रोकिएको हो । ‘बर्खामा कालोपत्र गर्दा टिकाउ हुँदैन,’ उनले भने, ‘अब भदौ अन्तिमबाट मौसम अनुकूल भएपछि कालो पत्रको काम थाल्छौँ ।’ नागढुंगादेखि मुग्लिङसम्मको दूरी ९४.६६ किमि छ । यो खण्ड भएर दैनिक १२ हजार सवारीसाधन ओहोरदोहोर गर्छन् ।"
भैरहवा : सहर कि पार्किङ स्थल !,"भैरहवा — अन्तर्राष्ट्रिय हवाई र स्थल नाकाबाट जोडिएको रुपन्देहीको भैरहवालाई बुद्ध जन्मस्थल लुम्बिनीको प्रवेशद्वारका रूपमा प्रचार गरिन्छ । बेलहिया सीमा नाकाको व्यस्तता र गौतमबुद्ध अन्तर्राष्ट्रिय विमानस्थल निर्माणसँगै भैरहवा ‘हस्पिटालिटी हब’मा परिणत भएको छ ।हुलाकी राजमार्गअन्तर्गत रुपन्देहीको भैरहवादेखि पश्चिम नवलपरासीको भुमईसम्म नयाँ औद्योगिक करिडोर विकास भएको छ । पर्यटन र कर्पोरेट चहलपहलको केन्द्र बनेको भैरहवा आइपुग्ने जो–कोही यो सहर हो कि पार्किङस्थल द्विविधामा पर्ने गरेका छन् । अव्यवस्थित पार्किङले सहरका कुनै कुना खाली देखिँदैनन् । जहाँ पायो त्यहीँ मोटरसाइकल, गाडीदेखि मालवाहक सवारीका साधन राखिएको देखिन्छबेलहिया सीमा नाकामा अहिले सर्वसाधारणभन्दा भद्रगोल पार्किङ गरिएका गाडी धेरै देखिन्छन् । प्रत्येक दिन दसगजादेखि उत्तर डण्डाखोला पुलसम्म अटोरिक्सा, बस, मोटरसाइकल र मालवाहक गाडीको सडकमा लाम हुन्छ । बेलहियाको पश्चिमपट्टि एकीकृत जाँच चौकी (आईसीपी) निर्माणाधीन छ । जसले गर्दा भारतबाट सामान बोकेर मुलुक प्रवेश गरेका र यहाँबाट बाहिरिने मालवाहक ट्रक मुख्य सडकमै पार्किङ गरिन्छ ।बेलहिया नाकामा रहेको बसपार्क व्यवस्थित नभएको कारण अधिकांश बसले मुख्य सडकसँगै सर्भिस लेन ओगट्दा सर्वसाधारणलाई ओहोरदोहोरमै समस्या हुने गरेको छ । नाकामा रहेको मुख्यद्वारआसपास खुला स्थान नभएकाले सडकक्षेत्रमै गाडी राख्नुपर्ने बाध्यता छ । ‘पार्किङ व्यवस्थापन गर्न ट्राफिकसँगै नेपाल प्रहरी दिनरात खटिएका छौँ,’ इलाका प्रहरी बेलहियाका प्रहरी निरीक्षक मुकेश न्यौपानेले भने, ‘पहिलाभन्दा व्यवस्थित तुल्याएका छौँ, समस्या हल हुँदैछ ।’भैरहवाको मुलुक बजारमै पार्किङको ठूलो समस्या देखिएको छ । मुख्य किनमेल स्थलका रूपमा रहेका बुद्धचोक, बर्मेली टोल, आवारोड, बैंकरोड र गल्लामण्डीमा अहिले भद्रगोल पार्किङका कारण सर्वसाधारणलाई हिँडडुल गर्न समस्या भइरहेको छ । बर्मेली टोलदेखि मिउडियासम्म बजारको मूल सडकको पश्चिम किनारलाई पार्किङस्थल तोकिएको छ ।एकापट्टि पार्किङस्थल तोकिएपछि मोटरसाइकल र गाडीको चापका कारण मूल सडकमै गाडी राख्ने गरिएको छ । सडकमा नअटेका मोटरसाइकल फुटपाथमा पार्किङ गरिन्छ । उक्त खण्डमा धेरै व्यापारिक प्रतिष्ठान र बैंक रहेका छन् । तर, थोरै मात्र भवनमा पार्किङका लागि खुला स्थान राखिएको छ । जसले गर्दा काजकाजी व्यक्तिले सडकमै पार्किङ गर्नुपर्ने बाध्यता छ । मुख्य बजारमा खाली स्थानकै अभाव छ । सडकभन्दा दायाँबायाँ पार्किङस्थल नभएपछि सबैले सडकमै कोचाकोच गाडी राख्ने गरेका छन् ।भैरहवामा धेरै सर्वसाधारणको जमघट हुने ठूला होटल, रेस्टुरेन्टमा पर्याप्त पार्किङस्थल छैनन् । धेरै रेस्टुरेन्टको पार्किङस्थल भनेकै सडक हुन् । पछिल्लो पटक विकास भएको भैरहवा–लुम्बिनी सडकखण्डअन्तर्गत बुद्धचोकदेखि पश्चिम गौतमबुद्ध अन्तर्राष्ट्रिय विमानस्थल क्षेत्रमा समेत पार्किङस्थल अभाव छ । उक्त खण्डमा धेरै ग्यारेज रहेका छन् । ती ग्यारेजले सर्भिस लेनमा बिग्रिएका बस, ट्रक राखेर मर्मत र रंगरोगनको काम गर्दा आवागमन असहज बनेको छ । जिल्लाका सरकारी कार्यालयले समेत सेवाग्राहीका सवारीका साधनलाई सडकमै पार्किङ गराउँछन् । ‘भैरहवामा सबैभन्दा ठूलो समस्या भनेकै पार्किङको भयो,’ सिद्धार्थ उद्योग वाणिज्य सङ्घका महासचिव कृष्णप्रसाद घिमिरेले भने, ‘अब पहिले पार्किङ बनाएपछि मात्रै घर निर्माण गर्न दिनुपर्छ ।’भैरहवा पुरानो बजार भएकाले सहरमा पार्किङस्थलको अभाव खट्किएको उनले बताए । अझै पनि टाढा गाडी राखेर किनमेल गर्न पसल जाने बानी नबसेकाले पनि समस्या देखिएको उनले बताए । ‘नयाँ भवनमा नगरपालिका कार्यालय सरेपछि पुरानो ठाउँमा पार्किङ व्यवस्थापन गरियो भने सहज हुन्छ,’ उनले भने, ‘हैन भने बजारको केन्द्रमा खाली जमिन छैन ।’सिद्धार्थनगरमा आवासीय र व्यावसायिक क्षेत्र सँगसँगै छन् । देवकोटा चोकबाट बैंकरोड, गल्लामण्डी हुँदै विमानस्थलसम्म बजार विकास भएको छ । तर, त्यहाँ पार्किङका लागि जग्गा सार्वजनिक रूपमा उपलब्ध छैन । गत निर्वाचनमा सहरलाई ‘ब्युटिफुल’ बनाउने घोषणा गरेका जनप्रतिनिधिले समेत पार्किङ व्यवस्थापन गर्न सकेका छैनन् । तीन वर्षअघि सहरमा पार्किङ क्षेत्र घोषणाका लागि पहल गरिएको थियो । त्यसबेला व्यापारीले आगामी दिनमा हाम्रो ‘भोट’ चाहिँदैन भनेर धम्काएपछि जनप्रतिनिधिले पार्किङ व्यवस्थापनका लागि पहल गर्न छाडेका छन् ।जिल्ला ट्राफिक प्रहरी प्रमुख प्रहरी निरीक्षक रञ्जु केसीले व्यापारिक भवनमा अनिवार्य पार्किङस्थल नछुट्याएसम्म समस्या हल गर्न नसकिने बताइन् । तत्कालका लागि बजार क्षेत्रमा भाडामा जग्गा खोजेरै भए पनि पार्किङ व्यवस्थापन गरिनुपर्ने उनको भनाइ छ । पार्किङ व्यवस्थापनका लागि मुख्य बजार क्षेत्रमा सडकको एउटा किनारमा गाडी राख्नुपर्ने नियम बनाएपछि स्थान अपुग हुँदा भद्रगोल देखिने गरेको उनले बताइन् । उनका अनुसार मूल सडकमा नभए पनि सर्भिस लेनमा अटोरिक्साका कारण पार्किङ समस्या देखिएको हो ।नगरभित्र दर्ता अटोरिक्साको सङ्ख्या ६ सय हाराहारी छ । ‘अन्य पालिकाबाट सिद्धार्थनगरमा दर्ता नभएका अटोरिक्सा आउँछन्,’ उनले भनिन्, ‘सडक किनारमा व्यवसाय गर्नेहरूका आफ्नै गाडी राख्ने ठाउँ पनि छैनन् ।’ बजार क्षेत्रमा एकापट्टि मात्रै गाडी पार्किङ गरे पनि नअटाएपछि मूल सडकमै रोक्दा भद्रगोल भइरहेको उनले बताइन् । ‘सहरमा पार्किङ स्थल नै भएन,’ उनले भनिन्, ‘यही अवस्था रहे केही वर्षभित्र भैरहवामा पार्किङको समस्या झन् विकराल हुने देखिन्छ ।’सिद्धार्थ नगरपालिकाका प्रमुख इस्तियाक अहमद खाँले २०७९ सालमा ६ महिनाभित्र पार्किङस्थल व्यवस्थापनका लागि स्थानीय गौरव श्रेष्ठको संयोजकत्वमा समिति गठन गरिएको जनाए । उनका अनुसार उक्त समितिले पार्किङका लागि नगरका १२ स्थल छानोट गरेको थियो । समितिले बुद्धचोक, देवकोटा चोक, सिद्धार्थ फाइनान्स पछाडि, गल्लामण्डी लगायत स्थानमा खुला स्थान पत्ता लगाएर पार्किङ गर्न सकिने सुझाव दिएको थियो । ‘नगरपालिका र निजी क्षेत्रको सहकार्यमा पार्किङ व्यवस्थापन गर्न खोजेका हौँ,’ उनले भने, ‘तर, बैंकरोडका व्यापारीले विरोध गरेर घेरा हालेपछि त्यो कार्य अगाडि बढ्न सकेन ।’स्थानीय व्यापारीले मोटरसाइकल र गाडीमा आउने ग्राहक घट्ने जनाएर विरोध गरेका थिए । त्यसयता पार्किङ व्यवस्थापनका लागि पहल भएको छैन । नगरपालिकाले नयाँ भवनमा कार्यालय सारेपछि पुरानो ठाउँमा बहुतले पार्किङ भवन निर्माणका लागि सहरी विकास मन्त्रालयमा प्रस्ताव पठाइएको जनाएको छ । साथै नयाँ घर निर्माण गर्दा अन्डरग्राउन्ड पार्किङ निर्माण गर्नेहरूलाई नक्सा पासमा सहुलियत दिने गरी छलफल भइरहेको उनले जानकारी दिए ।"
नेप्से परिसूचकसँगै काराेबार रकम पनि घट्यो,काठमाडौँ — सेयर कारोबार मापक नेप्से परिसूचक २२.३५ अंकले घटेको छ । शून्य दशमलव ८२ प्रतिशतले बढेर नेप्से २ हजार ६ सय ८४ दशमलव शून्य १ विन्दुमा ओर्लिएको छ ।कुल ३९ कम्पनीको मूल्य बढ्यो भने २०९ कम्पनीको मूल्य घट्यो । नेप्सेका अनुसार ७१ हजार ३१३ पटकको सेयर किनबेचबाट ८ अर्ब ३७ करोड ७३ लाख रुपैयाँको कारोबार भएको छ ।आइतबारको तुलनामा सोमबार कारोबार रकम पनि घटेको छ । आइतबार साढे ९ अर्ब रुपैयाँको सेयर कारोबार भएको थियो । कुल १ करोड ९४ लाख १५ हजार ६८८ कित्ता सेयर किनबेच भएको छ ।आज होटल तथा पर्यटन र सामुहिक लगानी कोष उपसमूह मात्रै बढ्यो । बाँकी सबै उपसमूहहरु घट्यो । होटल तथा पर्यटन ४१.८० अंकले बढेको छ ।
२१ दिनदेखि रत्नपार्कमा सुनचाँदी व्यवसायीको रिले अनशन,"काठमाडौँ — नेपाल सुनचाँदी व्यवसायी तथा कालिगड संघर्ष समितिको रिले अनशन जारी रहेको छ। रत्नपार्कमा २१ दिनदेखि नेपाल सुनचाँदी व्यवसायी तथा कालिगड संघर्ष समितिको रिले अनशन जारी रहेको हो।उनीहरूले सुनमा लगाइएको २ प्रतिशत विलासिता कर खारेज गर्न माग गर्दै आएका छन्। सरकारले आगामी आर्थिक वर्षको बजेटमार्फत सुनचाँदीमा विलासिता कर र १३ प्रतिशत भ्याट लगाउने बताएको छ। समितिले यसले व्यवसायीहरूलाई धेरै मर्का पर्ने बताएको छ।उनीहरूले कानुनबमोजिम नगदसरह सम्पत्तिको व्यवस्था कार्यान्वयन गर्न, हिरा, जुहारत, पत्थरमा लगाइएको १३ प्रतिशत भ्याट खारेज गर्न, कोटा प्रणाली खारेज गरी २५, ५० र १०० ग्रामका सुनका टुक्राहरू प्यान नम्बर र कर चुक्तीकै आधारमा गहना उत्पादक तथा कालिगड र आम व्यवसायीहरूले आफ्नै क्षेत्रमा सहज रूपमा खरिद गर्ने व्यवस्था गर्न माग गरेका छन्।उपभोक्ता, कर्मचारी, कालिगड तथा व्यवसायीमैत्री ऐन–कानुन निर्माण गर्न माग गरेका छन्।"
पूर्वखोला गाउँपालिकामा खरको छाना भएकालाई करमा पूर्ण छुट,"पाल्पा — पाल्पाको पूर्वखोला गाउँपालिकाले खरको छाना भएका घरलाई करमा पूर्ण छुट दिने भएको छ । गाउँपालिकाको सम्पन्न १७ औं गाउँसभाले गाउँपालिकाभित्र अझै पनि टिनको छाना नलगाएका परिवारलाई करमा छुट दिने निर्णय गरेको हो । उनीहरुलाई गाउँपालिकाले लिने एकीकृत सम्पत्ति करअन्तर्गत करमा छुट दिन लागेको हो ।गाउँपालिकामा अझै पनि १ सय ५३ घर खरको छाना भएका परिवार रहेको गाउँपालिका अध्यक्ष नुनबहादुर थापाले बताए । वडा नम्बर १ सिलुवामा ५१ र २ जल्पामा १ सय २ अझै पनि खरले छाएका घर छन् । गाउँपालिकाको ६ वडा मध्य वडा नम्बर ३ रिङ्नेरह, ४ देवीनगर, ५ बीरकोट र ६ नम्बरको हेक्लाङमा खरका छाना भएका घर छैनन् ।यो तथ्यांक संघीय आयोजना कार्यान्वयन इकाई भैरहवालाईसमेत पूर्ण विवरण पठाइएको गाउँपालिकाका योजना शाखा अधिकृत विनोद नेपालले बताए ।गतवर्षको तथ्यांक भएकाले यसवर्ष कतिपयले आफैं टिनको छाना लगाएका छन् । विगतका वर्षमै संघीय सरकारले खरको छानामुक्त गर्ने कार्यक्रम राखेको थियो । पूर्वखोला गाउँपालिकाले विशेष अनुदान अन्तर्गत बजेटसमेत माग गरेको थियो ।सायद प्राथमिकतामा एक नम्बरमा नहुँदा बजेट नपरेको हुन सक्ने अध्यक्ष थापाले बताए । ठूलो बजेट आवश्यक पर्ने भएकाले गाउँपालिकाले आफैं बजेट विनियोजन गरेको छैन । संघीय सरकारले सामान्यता एक घरलाई ५० हजार अनुदान प्रदान गर्ने मापदण्ड रहेको छ ।गाउँपालिकाले कम्तीमा ७५ लाख बजेट खर्च हुने भएकाले आफ्नो कार्यक्रममा राखेको छैन । ‘बजेट सीमितताका कारण हाम्रो बजेटबाट अनुदान छुट्याइएन,’ उनले भने, ‘यसमा संघीय वा प्रदेशबाट आउने विशेष अनुदानमा परिन्छ कि भन्ने भएर पनि हो ।’ संघीय सरकारबाट पूर्ण अनुदानमा आउने विशेष अनुदानबाट पालिकाले माग्ने निर्णय भएकाले पनि आफैं बजेट विनियोजन नगरेको हो ।‘संघीय र प्रदेशको बजेट पाइन्छ भनेर कम प्राथमिकतामा परेको हो,’ उनले भने, ‘आउने दिनमा प्राथमिकतामा राखिने छ ।’गाउँसभाले पटके व्यवसाय कर पनि हटाएको छ । गाउँपालिकाको सम्पन्न सभाले सूर्तिजन्य पदार्थ व्यवसाय दर्ता/नवीकरण शुल्क १० हजार तोकेको छ । अन्य कर, दस्तुर, शुल्कहरूमा आंशिक परिमार्जन गर्दै अघिल्लो वर्षकै व्यवस्थालाई निरन्तरता दिएको गाउँपालिका अध्यक्ष थापाले बताए । आर्थिक, सामाजिक, भौतिक पूर्वाधार, सुशासन, न्यायिक अनुगमन, सार्वजनिक लेखा समितिका संयोजकहरूले प्रगति प्रतिवेदन पेस गरेका थिए ।अधिवेशनले आर्थिक वर्ष २०८२/८३ का लागि कूल ४६ करोड ८३ लाख ४४ हजार ९९५ रुपैयाँको बजेट सर्वसम्मतिले पारित गरेको छ । गत असार ८ गतेदेखि सुरु भएको अधिवेशनमा चार वटा बैठक बसेको प्रवक्ता मेहरसिंह थापाले बताए । अधिवेशनमा आर्थिक कार्यविधि तथा वित्तीय उत्तरदायित्व व्यवस्थापन विधेयक, बाल संरक्षण नीति, नीति तथा कार्यक्रम, विनियोजन विधेयक पारित गरिएको छ ।संघीय समपूरक बजेट अन्तर्गत खल्लुक–भाङ्ज्याङ–बिर्ता सडक स्तरोन्नति योजनाका लागि १ करोड ३५ लाख, प्रदेश समपूरक बजेटअन्तर्गत सेर्काबास–हेकलाङ सडकका लागि ९० लाख, तथा हटिया जनमार्ग मावि सडक स्तरोन्नतिका लागि ६० लाख रुपैयाँ विनियोजन गरिएको गाउँपालिका उपाध्यक्ष भागिरथी भट्टराईले बताइन् ।संघीय विशेष बजेटबाट विद्यालय आईसीटी व्यवस्थापनका लागि ७३ लाख रुपैयाँ विनियोजन गरिएको छ । प्रदेश विशेष बजेटबाट सुन्तला जात फलफूल बगैंचा स्थापना तथा सुदृढीकरणका लागि २ को जल्पा र ५ को बिरकोटमा १८ लाख रुपैयाँ विनियोजन गरिएको छ । स्वास्थ्य क्षेत्र सुधारका लागि ७० लाख बजेट विनियोजन गरेको सुचना अधिकारी मोहन ढकालले बताए ।सभामा व्यवसायिक कृषक, उत्कृष्ट उपभोक्ता समिति तथा उदाहरणीय कार्यसम्पादन गर्ने कर्मचारीहरूलाई सम्मान गरिएको छ । अधिवेशनमा ५ लाखभन्दा माथिका योजनामध्ये उत्कृष्ट कार्यसम्पादन गरेको तल्लो लेमधेम मोटरबाटो स्तरोन्नति योजना उपभोक्ता समितिका अध्यक्ष सन्तोष कुमार बारघरे र सचिव सुनिता ढेंगालाई पुरस्कृत गरेको छ ।कार्यक्रम अधिकृत विनोद नेपाल, स्वास्थ्य शाखाका पदमबहादुर थापा दर्लामी, कम्प्युटर अपरेटर मनबहादुर सारु, कृषि शाखाबाट हरिप्रसाद उपाध्याय सिग्देल, वडा सचिव रुमी सरा दिसुवा मगर, र कार्यालय सहयोगी शान्ति आचार्यलाई नगद, दोसल्ला र सम्मानपत्र प्रदान गरिएको प्रमुख प्रशासकीय अधिकृत सुन्दरप्रसाद श्रेष्ठले जानकारी दिए ।"
नौ दिनमा थपियो ३ लाख ६५ हजार ५ सय हेक्टरमा रोपाइँ,"काठमाडौँ — मनसुन सक्रिय भएसँगै खोलानाला भरिएपछि देशभर रोपाइँ बढेको छ । पछिल्ला ९ दिनमा मुलुकभर थप ३ लाख ६३ हजार ५ सय ९७ हेक्टरमा रोपाइँ भएको छ । असार १३ सम्म २ लाख १७ हजार २ सय ८९ हेक्टरमा रोपाइँ भएको बाली विकास तथा कृषि जैविक विविधता संरक्षण केन्द्रले जनाएको छ ।त्यसपछिका ९ दिनमा ५ लाख ८० हजार ८ सय ८६ हेक्टरमा रोपाइँ भएको हो । यो कुल रोपाइँ हुने क्षेत्रफलको ४१.९ प्रतिशत हो ।मुलुकमा १३ लाख ८७ हजार ४ सय १५ हेक्टरमा बर्खे धान रोपाइँ हुन्छ । मनसुनकै कारण खोला–कुलो–कुलेसा भरिएपछि रोपाइँको क्षेत्रफल बढेको केन्द्र प्रमुख केशव देवकोटाले जनाए । ‘पहाडी क्षेत्रमा जेठ अन्तिमदेखि नै रोपाइँ सुरु भइसकेको थियो । अहिले मधेशतिर पनि बढेको छ,’ प्रमुख देवकोटाले भने, ‘सिँचाइ बिस्तारै बढेको छ, त्यही कारणले रोपाइँ पनि बढ्ने क्रममा छ ।’२०८१ असार २३ सम्म भने ४३.५ प्रतिशत रोपाइँ भएको केन्द्रको तथ्यांक छ । २०८२ असार २२ सम्म भने सबैभन्दा धेरै सुदूरपश्चिममा ८२.८ प्रतिशत रोपाइँ भएको छ । यस प्रदेशमा १ लाख ७६ हजार १ सय ५१ हेक्टरमा रोपाइँ हुन्छ । यसमध्ये १ लाख ४५ हजार ९ सय ३२ हेक्टरमा रोपाइँ भइसकेको छ । दोस्रोमा कर्णालीमा ७१.७ प्रतिशत रोपाइँ भएको छ । यस प्रदेशमा ४० हजार ८ सय ८४ हेक्टरमा रोपाइँ हुन्छ । यसमध्ये २९ हजार २ सय ९९ हेक्टरमा रोपाइँ भइसकेको केन्द्रले जनाएको छ । सुदूर र कर्णालीमा जेठ दोस्रो सातादेखि नै रोपाइँ सुरु भएको थियो । त्यही कारण धेरै क्षेत्रफलमा रोपाइँ भइसकेको हो ।गण्डकीमा ५५.६ प्रतिशत रोपाइँ भएको छ । यस प्रदेशमा ९४ हजार १ सय ८२ हेक्टरमा रोपाइँ हुन्छ । लुम्बिनीमा भने ५२.१ प्रतिशत रोपाइँ भएको केन्द्रको तथ्यांक छ । यहाँ ३ लाख २ हजार ९ सय ३९ हेक्टरमा रोपाइँ हुन्छ । यसमध्ये १ लाख ५७ हजार ८ सय ५७ हेक्टरमा रोपाइँ भइसकेको छ ।बढी धान फल्ने मधेश, बागमती र कोशीमा भने रोपाइँ कम भएको छ । सबैभन्दा थोरै मधेश प्रदेशमा १३.६ प्रतिशत रोपाइँ भएको छ । यस प्रदेशमा ३ लाख ७६ हजार ३ सय २७ हेक्टरमा धान रोपाइँ हुन्छ । असार २२ सम्म जम्मा ५१ हजार २ सय ५० हेक्टरमा रोपाइँ भएको उल्लेख छ । बागमतीमा १ लाख २० हजार ५ सय ४५ हेक्टरमा रोपाइँ हुन्छ । यसमध्ये ६२ हजार ५ सय ६१ हेक्टर अर्थात् ५१.९ प्रतिशत रोपाइँ भएको केन्द्रको तथ्यांक छ ।कोशीमा पनि २९.५ प्रतिशत रोपाइँ भएको छ । यस प्रदेशमा २ लाख ७६ हजार ३ सय ८७ हेक्टरमा धान रोपाइँ हुन्छ । धान रोपाइँ धमाधम चले पनि किसानले भने सहजै रासायनिक मल पाएका छैनन् । सरकारसँग करिब ७४ हजार टन मल मौज्दात रहेको कृषि तथा पशुपन्छी विकास मन्त्रालयले जनाएको छ । तर किसानको खेतबारीसम्म मल पुगेको छैन ।‘जटिल प्रक्रियाले मल ल्याउन ढिलाइ’कृषि तथा पशुपन्छी विकासमन्त्री रामनाथ अधिकारीले सार्वजनिक खरिद ऐनमा भएको असजिलो व्यवस्थाका कारण मल वितरण प्रक्रियामा ढिलाइ हुने गरेको बताएका छन् । प्रतिनिधिसभाअन्तर्गतको उद्योग तथा वाणिज्य तथा श्रम र उपभोक्ता हित समितिको बैठकमा मन्त्री अधिकारीले ऐनमा रहेको असजिलो र जटिल यवस्थाकै टेन्डर प्रक्रिया सुरु गरेदेखि मल आइपुग्न २ सय २७ दिन लाग्ने गरेको दाबी गरे ।आयातित मल वितरण गर्नसमेत महिनौं लाग्ने हुँदा किसानलाई समयमै मल नपुग्ने समस्या सिर्जना भइरहेको उनले जनाए । ‘सार्वजनिक खरिद ऐनले निकै असजिलो बनाएको छ । टेन्डर सुरु गरेको २ सय २७ दिनमा मल आइपुग्ने रहेछ । अनि मल आइपुगेपछि वितरण गर्न जाँदा महिनौं लाग्ने रहेछ,’ उनले भने, ‘यस विषयमा अर्थ मन्त्रालयलाई पनि जानकारी गराएका छौं । मल वितरणलाई कसरी सजिलो बनाउने भन्नेबारे गहन छलफल होस् ।’"
नेप्से २.४० अंकले बढ्दा १६२ कम्पनीको सेयर मूल्य घट्यो,"काठमाडौँ — साताको पहिलो कारोबार दिन सेयर कारोबार मापक नेप्से परिसूचक २ दशमलव ४० अंकले बढ्दा पनि १६२ कम्पनीको सेयर मूल्य घटेको छ । नेप्से बिन्दु २७ सय ६ दशमलव ३६ बिन्दुमा उक्लिएको छ । पछिल्लो ५ कारोबार दिनयता नेप्से लगातार बढिरहेको छ ।सबैभन्दा बढी गत बुधबार ३४.४२ अंकले बढेको थियो । नेप्सेका अनुसार आइतबार कुल ८७ कम्पनीको मात्रै सेयर मूल्य बढेको छ ।कुल ८७ हजार ३ सय ९८ पटकको सेयर किनबेचबाट ९ अर्ब ५० करोड रुपैयाँको सेयर कारोबार भएको छ । कुल २ करोड ७१ लाख ३२ हजार ३ सय ८ कित्ता सेयर किनबेच भएको नेप्सेले जनाएको छ । कुल १३ उपसमूहमध्ये बैंकिङ, फाइनान्स, लगानी, उत्पादन तथा प्रशोधन, सामूहिक लगानी कोष, अन्य र व्यापार उपसमूह मात्रै बढ्यो भने बाँकी उपसमूह घट्यो ।बढ्ने उपसमूहहरूमा सबैभन्दा बढी अन्य ७०.८६, लगानी ६२.१०, व्यापार ३६.७२ र उत्पादन तथा प्रशोधन ४५.६७ अंकले बढेको छ । घट्ने उपसमूहहरूमा जीवन बिमा, निर्जीवन बिमा, जलविद्युत्, विकास बैंक, होटल तथा पर्यटनलगायत रह्यो । जीवन बिमा १७६.७१ र विकास बैंक ८७.४२ अंकले घटेको छ ।नेपाल फाइनान्स कम्पनीको सेयर मूल्य १० प्रतिशतले बढेर सर्किट ब्रेक लाग्यो । गार्डियन माइक्रो लाइफ इन्स्योरेन्सको ७.३६, राप्ती हाइड्रो एन्ड जनरल कन्स्ट्रक्सनको ५.७०, माथिल्लो हेवा खोलाको ५.१८ र जानकी फाइनान्स कम्पनीको ४.९१ प्रतिशतले सेयर मूल्य बढ्यो । गुडविल फाइनान्स डिबेन्चर (२०८३) को ८.८७, ग्रिन डेभलपमेन्ट बैंकको ८.५८, सिन्धु विकास बैंकको ५.८१, खानीखोला हाइड्रोपावरको ५.४३ र गरिमा समृद्धि योजनाको ४.३५ प्रतिशतले सेयर मूल्य घटेको छ ।कारोबार रकमका आधारमा नेपाल रिइन्स्योरेन्स कम्पनी, लक्ष्मी सनराइज बैंक संस्थापक सेयर, हिमालयन रिइन्स्योरेन्स, गार्डियन माइक्रो लाइफ इन्स्योरेन्स र एनआरएन इन्फ्रास्ट्रक्चर एन्ड डेभलपमेन्ट रहे ।नेपाल रिइन्स्योरेन्स कम्पनीको ४९ करोड ४० लाख, लक्ष्मी सनराइज बैंक संस्थापक सेयरको ३७ करोड ८१ लाख, हिमालयन रिइन्स्योरेन्सको ३४ करोड २४ लाख, गार्डियन माइक्रो लाइफ इन्स्योरेन्सको ३२ करोड ८९ लाख र एनआरएन इन्फ्रास्ट्रक्चर एन्ड डेभलपमेन्टको २८ करोड ८४ लाख रुपैयाँको सेयर कारोबार भएको छ । आइतबार सबैभन्दा बढी जलविद्युत्को ३ अर्ब ३० करोड १० लाख रुपैयाँको सेयर कारोबार भएको छ ।"
‘उपभोग र आर्थिक गतिविधि बढाउने मौद्रिक नीति’,"काठमाडौँ — बजार मागमा कमी अहिलेको मुख्य समस्या रहेकाले आगामी आर्थिक वर्षको मौद्रिक नीतिमा वास्तविक क्षेत्रको आर्थिक क्रियाकलापमा सुधार आउने व्यवस्था गर्नुपर्नेमा विज्ञहरूले जोड दिएका छन् ।बैंक तथा वित्तीय संस्थामा ऋण दिन मिल्ने पैसा बढ्दै गएको र ब्याजदर निकै तल रहेको अवस्थामा राष्ट्र बैंकले आर्थिक गतिविधि चलायमान बनाउने र कर्जा विस्तारमा सहयोग पुग्ने गरी आगामी मौद्रिक नीति ल्याउनुपर्ने उनीहरूको भनाइ छ । आगामी बजेटमा तय गरिएका आर्थिक वृद्धिको लक्ष्य प्राप्तिमा सघाउने गरी आगामी मौद्रिक नीति तर्जुमा गर्नुपर्ने पनि उनीहरू बताउँछन् ।वित्त नीतिले निर्देशन गरेका कार्यक्रमलाई सघाउने गरी मौद्रिक नीति तयार हुने नेपाल राष्ट्र बैंकका गभर्नर विश्वनाथ पौडेलले जनाए । मौद्रिक नीतिमा कृषि, ऊर्जा र उद्योग जस्ता प्राथमिकताप्राप्त क्षेत्रको प्रवर्द्धन हुने कार्यक्रम आउने उनको भनाइ छ । प्राथमिकताप्राप्त क्षेत्रमै निष्क्रिय कर्जाको बढी समस्या रहेको स्विकार्दै उनले मौद्रिक नीतिमार्फत उचित सम्बोधन हुने प्रस्ट्याए ।‘डेढ सय वर्षअघि बैंकहरूको काम संस्थाको वासलातमार्फत ऋण तिरेको छ, छैन हेर्ने हुन्थ्यो । तर अहिले त्यसमा सुधार भएको छ, कृषि र उद्योग क्षेत्रमा कर्जा बढी जाओस् भनेर कर्जा विस्तार पनि गरियो । तर त्यहीं समस्या देखियो,’ नेपाल आर्थिक पत्रकार समाज (सेजन) द्वारा आइतबार आयोजित ‘प्रि मनिटरी’ छलफल कार्यक्रममा उनले भने, ‘तर हामीले ऋणसँगै सीप, वित्तीय शिक्षालगायत ज्ञान दिन सकेनौं । अब साना व्यवसायीलाई पनि प्रवर्द्धन गर्नुपर्ने भएकाले सबै क्षेत्रलाई समेट्ने गरी मौद्रिक नीति ल्याउँछौं ।’खराब कर्जाको आकार बढिरहँदा घरजग्गा धितो लिलामी बिक्रीसमेत नभएकाले बैंकहरूले सम्पत्ति व्यवस्थापन कम्पनीको माग गरेको नेपाल बैंकर्स संघका अध्यक्ष सन्तोष कोइरालाले बताए । अन्तर्राष्ट्रिय रूपमा पनि यस्तो अभ्यास भएकाले नेपालमा पनि यस्तो कम्पनी हुँदा समस्या निराकरण हुने उनको धारणा छ । प्राथमिकताप्राप्त क्षेत्रमा कर्जा सीमा तोकेर पुर्‍याउनुपर्छ भनिरहँदा त्यस क्षेत्रको एनपीएल बढेकोबारे पनि पुनर्विचार आवश्यक रहेको उनको भनाइ छ ।विगतमा केन्द्रीय बैंकले निर्देशित गरेको कर्जा प्रतिशत पुर्‍याउने चक्करमा बैंकहरू आक्रामक भएको बैंक तथा वित्तीय संस्था परिसंघ नेपाल (सिबिफिन) का अध्यक्ष उपेन्द्रप्रसाद पौड्यालले बताए । ‘आक्रामक कर्जा गयो तर उठाउन नसकेर खराब ऋण बढ्दै गएकामा विश्लेषण जरुरी छ,’ उनले भने । साना तथा मझौला उद्यमीहरूको व्यवसाय व्यवस्थापन नै प्रमुख चुनौती बनेको अवस्थामा उनीहरूको क्षमता मापन अर्को चुनौती बनेको उनको भनाइ छ । ‘यसैले ऋणीलाई कर्जा तिर्ने क्षमता कसरी बढाउने भन्नेमा ध्यान दिनुपर्छ । निर्देशित कर्जा नीतिहरूको प्रभाव हेर्न छुट्टै काम गरौं,’ उनले भने ।बैंकहरूलाई कर्जा नोक्सानी व्यवस्था (लोन लस प्रोभिजन) कसिलो भएको सिबिफिनका वरिष्ठ उपाध्यक्ष राजेश उपाध्यायले गुनासो गरे । भारतमा धितोले नपुग्नेलाई मात्रै कर्जा नोक्सानीबापत व्यवस्था गर्नुपर्ने कानुन रहे पनि नेपालमा निकै कसिलो नीति रहेको उनको भनाइ छ । यही कारण अहिले जग्गा बेचेर ऋण तिर्छु भन्दा पनि बिक्री हुने अवस्था नरहेको उनले गुनासो गरे ।निजी क्षेत्रको कर्जाले मुलुकको उत्पादकत्व र रोजगारीमा पुगेको योगदान मूल्यांकन गरेर मौद्रिक नीति बनाउनुपर्ने अर्थशास्त्री मेनुका कार्कीले बताइन् । खराब कर्जा बढ्दैमा बैंक नराम्रो भन्न नमिल्ने उनको तर्क छ । पछिल्ला वर्षमा मौद्रिक नीति आफ्नो उद्देश्यमा केन्द्रित हुन नसकेको उनको भनाइ छ ।मौद्रिक र वित्त नीति दुवैको उद्देश्य उस्तै भए पनि थोरै फरक रहेको पूर्वमुख्यसचिव वैकुण्ठ अर्यालले बताए । वित्त नीतिले लगानी वातावरण सिर्जना गर्ने उनको भनाइ छ । ‘मौद्रिकले वित्त नीतिलाई सहायता गर्नुपर्ने हो । तर हाम्रोमा वित्त नीति आउँछ त्यसलाई मौद्रिक नीतिले सघाउने भनिए पनि आफ्नै ढंगले (आइसोलेट) भएर आउँछ,’ उनले भने, ‘वित्त नीतिले नबोलेको विषयमा मौद्रिक नीतिले बोल्ने गरेकाले पछिल्ला वर्षहरूमा मौद्रिक नीतिप्रति निजी क्षेत्रको अपेक्षा बढी हुन थालेको छ ।’अर्थशास्त्री समीर खतिवडा भने मौद्रिक नीति र वित्त नीतिबीच प्रभावकारी समन्वय हुनुपर्छ भन्नेमा जोड दिन्छन् । राष्ट्र बैंकको जिम्मेवारी मुद्रास्फीति नियन्त्रण गर्नु हो । ‘वित्त नीतिले मौद्रिक नीतिलाई काम गर्ने वातावरण दिनुपर्छ । केन्द्रीय बैंकको स्वायत्तता कायम राखेर काम गर्न पाउँदा अन्तर्राष्ट्रिय अभ्यासमा केन्द्रीय बैंकको भूमिका बलियो हुँदै गएको छ,’ उनले भने ।"
"चक्रपथ दोस्रो खण्डको सर्भे सकियो, पाँच महिनाभित्र ठेक्का लगाइँदै","काठमाडौँ — चिनियाँ प्राविधिक टोलीले चक्रपथ दोस्रो खण्ड सर्भे सकेको छ । साढे दुई महिना लगाएर सर्भे सकिएको सडक विभागले जनाएको छ । यसका लागि प्राविधिक टोली गत ६ वैशाखमा नेपाल आएको थियो ।टोलीले कलंकीदेखि वसुन्धरा कल्भर्टसम्मको ८.२ किलोमिटरमा सर्भे गरेको छ । प्राविधिक टोली चीन फर्किएको तीन महिनाभित्र डिजाइन रिपोर्ट आउने विभागको विकास सहायता कार्यान्वयन महाशाखा प्रमुख अर्जुनप्रसाद अर्यालले बताए । ‘अध्ययन गर्न आएको टोली एक साताभित्र चीन फर्कंदै छ,’ उनले भने ।डिजाइन आएपछि सडक विभागले एक महिनाभित्र हेरेर थपघट गर्नुपर्ने विषय समावेश गरी स्वीकृत गरेर पठाइने अर्यालले जनाए । ‘पाँच महिनाभित्र ठेक्का आह्वान गर्ने योजना छ, जुन चीनमै हुन्छ,’ उनले भने, ‘उतैबाट छनोट भएर आएको निर्माण कम्पनीले विस्तार थाल्छ ।’ चिनियाँ सरकारी कम्पनी सीसीसीसी फस्ट हाइवे कन्सल्टेन्ट्स र सिआन फाङ्झाउ इन्जिनियरिङ कन्सल्टिङका १८ जना प्राविधिक सर्भे गर्न खटिएका थिए ।माछापोखरी चोकमा ट्राफिक जाम हुने भएकाले फ्लाइओभर निर्माण गर्ने गरी सर्भे गरिएको अर्यालको भनाइ छ । कहाँ–कहाँ बस रोक्न मिल्ने हो, त्यो ठाउँ तोकेर डिजाइनमा राखिएको छ । वनस्थली नजिकको ढुंगेधारामा कल्भर्टको ठाउँमा पुल बनाउन प्रस्ताव गरिएको भौतिक पूर्वाधार तथा यातायात मन्त्रालयअन्तर्गत विकास सहायता समन्वय तथा गुणस्तर महाशाखा प्रमुख सुशीलबाबु ढकालले बताए । ‘दायाँ–बायाँबाट क्रसिङ गर्न मिल्ने बाटो निकाल्ने गरी पुलको लम्बाइ कायम गर्न चिनियाँ प्राविधिकलाई अनुरोध गरेका छौं,’ उनले भने ।अहिले कलंकीदेखि सीतापाइलासम्म चार लेन र सीतापाइलादेखि चक्रपथ खण्डमा दुई लेन सडक छ । अब विस्तार गर्दा सर्भिस लेनबाहेक आठ लेन सडक बन्नेछ । गत भदौ ६ मा नेपाल र चीन सरकारका प्रतिनिधिबीच सहयोग गर्नेसम्बन्धी पत्रमा हस्ताक्षर भएको थियो । कोटेश्वर–कलंकी पहिलो खण्डको काम भने २०६९ मा सुरु भई २०७५ मा सकिएको थियो । कलंकीदेखि वसुन्धरा कल्भर्टसम्म विस्तार गर्न भनेर चीनसँग सन् २०१८ मा जीटूजी सम्झौता भएको थियो । त्यहीअनुसार अहिले चीन सरकारको अनुदानमा विस्तार गर्न लागिएको हो ।यस्तै, चक्रपथ तेस्रो खण्ड विस्तारअन्तर्गत नारायणगोपाल चोकबाट चप्पल कारखाना खण्डको निर्माण गति घटेको छ । असारभित्रै काम सक्ने भनिए पनि अहिलेसम्म प्रगति ३५ प्रतिशत मात्र छ । एकतर्फी सडक कालोपत्र गर्न बेस र सबबेस राख्ने काम भइरहेको सडक डिभिजन काठमाडौंका प्रमुख नारायणदत्त भण्डारीले जनाए ।‘असारसम्म एकतर्फी सडक कालोपत्र सक्ने गरी काम गरिरहेका छौं,’ भण्डारीले भने, ‘बर्खा लाग्यो, त्यसैले योजनाअनुसार काम गर्न सकिएको छैन, अब दसैंसम्म यो खण्ड बनिसक्छ ।’ अहिले नाली, कल्भर्ट र वाल निर्माणको काम भइरहेको छ । कलंकी–वसुन्धरा खण्ड चीन सरकारको अनुदानमा बनाउने भनिए पनि ढिलाइ भएपछि नेपाल सरकारले आफ्नै लगानीमा यस खण्डको विस्तार थालेको हो । उक्त खण्डको ७ सय मिटरमा सडक विस्तारको ठेक्का अम्बुजा/एसके/काली जेभीले लिएका छन् ।"
"असार २२ सम्म करिब ४२ प्रतिशत रोपाइँ, सबैभन्दा धेरै सुदूरपश्चिममा",काठमाडौँ — मनसुन सक्रियसँगै मुलुकभर असार २२ सम्म ४१.९ प्रतिशत रोपाइँ भएको छ । बाली विकास तथा कृषि जैविक विविधता संरक्षण केन्द्रका अनुसार बर्षेबाली १३ लाख ७ हजार ४ सय १५ हेक्टरमा रोपाइँ हुन्छ ।जसमध्ये ५ लाख ८० हजार ८ सय ८६ हेक्टरमा रोपाइँ भएको केन्द्रले जनाएको छ ।सबैभन्दा धेरै सुदूरपश्चिम प्रदेशमा ८२. प्रतिशत रोपाइँ भएको छ । सबैभन्दा थोरै मधेश प्रदेशमा १३.६ प्रतिशत रोपाइँ भएको छ ।
कृषिको क्षेत्रमा विशिष्टीकृत वित्तीय संस्था आवश्यक : खतिवडा,"काठमाडौँ — नेपाल सरकारका आर्थिक विकास सल्लाहकार युवराज खतिवडाले कृषि क्षेत्रको विकास र रूपान्तरणका लागि विशिष्टीकृत वित्तीय संस्था आवश्यक रहेको बताएका छन् ।साना किसान विकास लघुवित्त वित्तीय संस्था लिमिटेडको २४औं स्थापना दिवसका अवसरमा बोल्दै उनले कृषि क्षेत्रको विकास र विस्तारका लागि विशेष कार्य गर्नेगरी विशिष्टीकृत वित्तीय संस्थाको आवश्यकता देखिएको बताए ।साना किसानहरूलाई कृषि, पशुपालन र आयआर्जनका कार्यमा संलग्न गराउन साना किसान विकास लघुवित्त वित्तीय संस्थाले खेलेको भूमिका महत्त्वपूर्ण रहेको स्मरण गर्दै लघुवित्तले आफ्ना सदस्यहरूलाई उत्पादनमा जोड्नेगरी आफ्ना कार्यक्रम अगाडि बढाउन नसके लामो समयसम्म चल्न नसक्ने तर्क उनको थियो ।नेपालमा कृषि र पशुपालनमार्फत गर्न सकिने उद्यम र आयआर्जनका क्षेत्रहरू धेरै रहेको स्मरण गर्दै खतिवडाले एकलभन्दा पनि अब सामूहिक उत्पादन र आम्दानीमा जोडिनुपर्नेमा जोड दिनुपर्ने बताए ।‘नेपालको राँगा, बंगुर लगायतका मासुजन्य उत्पादनको बजार तेस्रो मुलुकमा भइसकेको छ । अब किसानहरूलाई बजारको ग्यारेन्टी गर्दै निरोगी पशुवस्तु उत्पादनमा प्रोत्साहन गर्न सके नेपाली किसानहरूको आयस्तरमा वृद्धि गर्न सकिन्छ,’ उनले भने, ‘यसका लागि कृषि सहकारीमार्फत सदस्यहरूलाई उत्पादन र बजारीकरणमा जोड्दै गएकोप्रति अब उत्पादनको भण्डारण, प्रोसेसिङ, प्याकेजिङ र ब्रण्डीङ गरेर आयस्तर बढाउने कार्यलाई अझै प्रभावकारी बनाउनुपर्छ ।’कार्यक्रममा संस्थाका अध्यक्ष खेमबहादुर पाठकले संस्थागत सुशासन बढाउन नसक्दा सहकारीमा केही समस्या आएको बताए । देशव्यापी अभियान चलाइरहेको भन्दै यस क्रममा संस्थाका सञ्चालक र कर्मचारीहरूले आफ्नो जिम्मेवारीभन्दा फरक काम गरेका कारण संस्थाहरूमा समस्या सुरु भएको उनको तर्क थियो । सहकारीले समुदायको हरेक क्षेत्रमा सकारात्मक प्रभाव पार्न सक्ने भएकाले सुधार आफैंबाट गर्नुपर्ने उनले बताए ।साना किसान विकास लघुवित्तले ७७ जिल्लाका एक हजार ७१० साझेदार संस्थामार्फत २२ लाख परिवारका ८८ लाख सदस्यमा थोक कर्जा विस्तार, क्षमता विकास, प्रविधि हस्तान्तरण युवा उद्यमीका लागि काम गर्दै आएको उनले जानकारी छ ।यसैगरी, संस्थाले पिछडिएका डोम, चमार, मुसहर, हरिजन, धोबी, धवाल, चिडिमार, पत्थरकट, पासवान, चेपाङ, वनकरिया, राउटेलगायत जातिलाई संस्थामा आबद्ध गराएको अध्यक्ष पाठकको दाबी थियो ।संस्थाका प्रमुख कार्यकारी अधिकृत शिवरामप्रसाद कोइरालाले नेतृत्व इमानदार भएका सहकारी तथा लघुवित्त संस्थामा कार्य गर्न सके कुनै समस्यासँग जुध्न नपर्ने तर्क गरे ।"
अर्थतन्त्रमा सुधारको नेतृत्व वित्त नीतिले गर्नुपर्छ : गभर्नर पौडेल,"काठमाडौँ — मुलुकमा अर्थतन्त्र सुधारको नेतृत्व वित्त नीति (सरकार/बजेट)ले लिनुपर्ने बताएका नेपाल राष्ट्र बैंकका गर्भनर विश्वनाथ पौडेलले बताएका छन् ।नेपालमा विगतमा जेजस्ता राम्रा काम भएका छन् त्यस नेतृत्व वित्त नीतिले नै लिएकाले मौद्रिक लगायत अरु नीतिहरु सरकारले लिएका उद्देश्य तथा लक्ष्य प्राप्तिमा लाग्ने उनको भनाइ थियो ।आइतबार संघीय ससंदको अर्थ समितिमा बोल्दै गभर्नर पौडेलले भने, ‘नेपालको जलविद्युत् क्षेत्रमा जुन प्रकारको विकास भएको छ, त्यो वित्त नीति वा सरकारकै कारणले भनको हो, सरकारले १० वर्षसम्म आम्दानी कर छुटगायत सुविधा दिएको छ । ती सुविधा राष्ट्र बैंकले कार्यान्वयन मात्र गरेको हो । यदि ती सुविधा नदिएको हुन्थ्यो भने यो क्षेत्र आजको अवस्थामा नआउन पनि सक्थ्यो ।’ यसकारण वित्त नीतिले नेतृत्व नलिएको बेला मौद्रिक नीतिले आफैं अघि बढ्न नसक्ने उनले प्रस्ट्याए ।पछिल्लो एक दशका राजस्व संकलन अपेक्षित रुपमा बढ्न नसकेपनि वित्तीय प्रणालीमा रहेको पैसा बढिरहेको उनले बताए । 'पैसा छ भन्दैमा जथाभावी लगानी गर भन्ने पनि हुँदैन । धेरै वर्ग तथा समुदायलाई राज्यले सम्बोधन गर्न सकेको छैन,' उनले भने । यस्तो अवस्थामा ती सबै वर्ग र समूदायमा पुग्ने गरी नीति सन्तुलित नीति तथा कार्यक्रम ल्याउनुपर्ने उनले बताए ।‘अहिलेको अवस्थामा राष्ट बैंकले कर्जा विस्तारलाई मात्र जोड दियो भने सीमित मान्छेहरुको हातमा मात्र कर्जा केन्द्रित हुने अवस्था छ । यसले राम्रो गर्दैन । यसकारण सन्तुलित रुपमा कर्जा विस्तार हुने अवस्था सृजना गर्न जरुरी छ,’ उनले भने, ‘ऋण कसरी पछाडी परेको वर्गमा पुर्‍याउन सकिन्छ भन्ने बारेमा नीति बनाउनु पर्छ । यसमा विगतमा किसानलगायत अरु वर्गलाई पनि ऋण दिइएकै हो । तर, ऋण दिएर किसानले नयाँ बिउ उन्नत जातका बाली खेती गर उत्पादन बढाउ भनेर सिकाउन सकिएन, उनीहरुले आफैं परिवर्तन हुन चाहेनन् ।’ यसकारण ऋण दिएर मात्र उत्पादन वृद्धि र सन्तुलित विकास हुन नसक्ने गभर्नर पौडेलले बताए ।"
"सामान्य अंकले बढ्यो नेप्से, साढे ९ अर्ब रुपैयाँको कारोबार","काठमाडौँ — सेयर कारोबार मापक नेप्से परिसूचक २ दशमलव ४० अंकले बढेको छ । नेप्से विन्दु २ हजार ७ सय ६ दशमलव ३६ विन्दुमा उक्लिएको छ । कुल ८७ कम्पनीको सेयर मूल्य बढ्यो भने १६२ कम्पनीको मूल्य घट्यो ।कुल ८७ हजार ३९८ पटकको सेयर किनबेचबाठ ९ अर्ब ५० करोड रुपैयाँको सेयर कारोबार भएको छ ।नेपाल फाइनान्स कम्पनीको सेयर मूल्य १० प्रतिशतले बढेर सर्किट ब्रेक लाग्यो । गार्डियन माइक्रो लाइफ इन्स्योरेन्सको ७.३६, राप्ती हाइड्रो एन्ड जनरल कन्स्ट्रक्सनको ५.७०, माथिल्लो हेवा खोलाको ५.१८ र जानकी फाइनान्स कम्पनीको ४.९१ प्रतिशतले सेयर मूल्य बढ्यो ।बैंकिङ, फाइनान्स, लगानी, उत्पादन तथा प्रशोधन, सामूहिक लगानी कोष, अन्य र व्यापार उपसमूह बढ्यो भने बाँकी उपसमूहहरु घट्यो ।"
खराब कर्जा बढ्दा बैंक तथा वित्तीय संस्थामा समस्या : गभर्नर पौडेल,"काठमाडौँ — नेपाल राष्ट्र बैंकका गभर्नर विश्वनाथ पौडेलले कृषि र साना तथा मझौला उद्यमजस्ता प्राथमिकता प्राप्त क्षेत्रमा खराब कर्जा बढ्दा बैंक तथा वित्तीय संस्थामा समस्या देखिएको बताएका छन्।ठूला उद्यमी तथा व्यवसायीलाई हेरेर मात्र मौद्रिक व्यवस्था ल्याइँदा यो समस्या समाधान नहुने उनको भनाइ छ । नेपाल आर्थिक पत्रकार समाज (सेजन) ले आज यहाँ आयोजना गरेको पूर्व–मौद्रिक नीति छलफल कार्यक्रममा गभर्नर पौडेलले कृषि र साना तथा मझौला उद्योगको समस्यालाई केन्द्रमा राखेर अरु सबै क्षेत्रलाई सँगसँगै लैजाने गरि आगामी आर्थिक वर्ष २०८२/८३ को मौद्रिक नीति ल्याउने तयारी भइरहेको बताए।'हामीले बढी कर्जा प्रवाह होस् भन्ने चाहना राखेका कृषि र साना तथा मझौला उद्यम क्षेत्रको खराब कर्जा बढेको छ, यो समस्यालाई कसरी समाधान गर्ने भन्नेमा हामी बढी केन्द्रित हुनुपर्ने छ,' गभर्नर पौडेलले भने, 'अस्थिरताका बेला सबै क्षेत्र प्रभावित हुन्छन्, त्यसकारण सबैलाई सकेसम्म माथि लिएर जाने हो, धनीहरुको एउटा समूह र कृषक तथा साना उद्यमीको अर्को समूह सिर्जना गर्न हुँदैन भन्नेमा हामी चनाखो हुनुपर्ने छ, ऋणमा सबैको हक लाग्नुपर्छ, सबैको पहुँच हुनुपर्छ ।'त्यस्तै मुलुकको समग्र अर्थतन्त्र र वित्तीय क्षेत्रमा देखिएको समस्या समाधान गर्ने विषय राष्ट्र बैंकको हातमा मात्र नरहेको उनको भनाइ छ । अहिलेको समस्या समाधानका लागि वित्त नीतिले नेतृत्व गरेर ऊर्जा, सडक, पुलजस्ता ठूला पूर्वाधार क्षेत्रमा लगानी विस्तार गर्न अतिआवश्यक भइसकेकामा उनको जोड थियो ।वित्त नीति र मौद्रिक नीतिबीच समन्वय चाहिन्छ भन्नेमा आफू स्पष्ट रहेको उल्लेख गर्दै गभर्नर पौडेलले पछिल्लो समय मौद्रिक नीति बैंक तथा वित्तीय संस्थाका वासलातमाभन्दा पनि सूक्ष्म सूचक व्यवस्थापनमा केन्द्रित हुनुपर्ने अवस्था रहेको बताए।बैंक तथा वित्तीय संस्था परिसङ्घ नेपाल (सिबिफिन) का वरिष्ठ उपाध्यक्ष राजेश उपाध्यायले ब्याजदर कम हुँदा पनि कर्जा बढ्न नसक्नुको प्रमुख कारण बचतयोग्य आम्दानी घट्नु रहेको बताए। 'हाम्रो खर्च बढेको छ, तर आम्दानी बढ्न सकेको छैन, युवा पलायनले उपभोक्ता बजारमा उपभोग घटेको छ,' उपाध्यायले उपाध्यायले भने।चालुपुँजी कर्जा मार्गदर्शन आवश्यक रहे पनि सही समयमा नआएको उनको तर्क छ । त्यस्तै ऋण असुलीसम्बन्धी कानुनका व्यवस्था कडा रहेको र यसलाई केही खुकुलो बनाउन सक्नुपर्ने उनले बताए।"
"ग्यास अनुदानमा बर्सेनि आठ अर्ब खर्च, अनुदानको ग्यासमा पनि भ्याट फिर्ता","काठमाडौँ — खाना पकाउने एलपी ग्यासमा सर्वसाधारणका नाममा दिइने अनुदान एवं छुटमा उद्योगी व्यवसायीले रजाइँ गरेको पाइएको छ । सर्वसाधारणलाई सहुलियत दिन नेपाल आयल निगमले बर्सेनि ७ अर्ब ८० करोड खर्च गर्छ । व्यवसायीले भने निगमबाट पाउने अनुदानसँगै भ्याट फिर्ता रकम लिएर दोहोरो फाइदा असुल्ने गरेका छन् । यसबाट उनीहरूलाई सर्वसाधारणको तुलनामा १३ प्रतिशत सस्तोमा ग्यास मिल्ने गरेको छ ।‘वास्तवमा सर्वसाधारणलाई अन्याय भएको छ । सरकारले व्यवसायीको तुलनामा उपभोक्तालाई छुट अनुदान दिनुपर्ने हो । तर सबै एकै प्याकेजमा हुँदा व्यवसायीले १३ प्रतिशत भ्याट छुट रकम फिर्ता लिएर दोहोरो फाइदा लिएका छन्,’ नेपाल एलपी ग्यास उद्योग संघका अध्यक्ष शिवप्रसाद घिमिरेले भने, ‘छुट अनुदान सरकारी उद्देश्यअनुसार सदुपयोग भएन । ठूला व्यवसायीले मात्र फाइदा लिए ।’निगमको विवरणअनुसार एक सिलिन्डर ग्यासको खरिद लागत मूल्य २१ सय ७ रुपैयाँ पर्छ । प्रतिसिलिन्डर ग्यासको उपभोक्ता मूल्य १९ सय १० रुपैयाँमा तोकिएको छ । एक सिलिन्डरमा निगमलाई १ सय ९७ रुपैयाँ नोक्सान छ । यही मूल्यमा बिक्री हुँदा १५ दिनमा १६ लाख ४४ हजार ६ सय ८१ ग्यास सिलिन्डर बिक्री हुँदा ३२ करोड ४१ लाख रुपैयाँ नोक्सान हुने गरेको निगमको दाबी छ । ग्यासबाट हुने नोक्सानी भने पेट्रोल, डिजेल, मट्टीतेल र हवाई इन्धनबाट पूर्ति गरिन्छ ।‘जुन उदेश्यले सर्वसाधारणलाई छुट दिइएको हो, त्योअनुसार भएको छैन । सबैलाई एउटै बास्केटमा राखेर छुट दिँदा सरकारी कोष रित्याउने मात्रै काम भएको छ,’ उपभोक्ता अधिकार अनुसन्धान मञ्चका अध्यक्ष माधव तिमल्सिनाले भने, ‘जुन वर्गलाई छुट दिनुपर्ने हो, अन्यले बढी फाइदा लिए । त्यसैले व्यवसायीको दोहोरो सुविधा तत्काल खारेज गर्नुपर्छ ।’निगमले २०७८ सालमा गरेको ग्यास सिलिन्डर प्रमाणीकरणअनुसार मुलुकभर १ करोड ४४ लाख सिलिन्डर छन् । पछिल्लो समय सिलिन्डरको संख्या थपिएको छ । आधिकारिक तथ्यांक नभए पनि मासिक करिब ३३ लाख सिलिन्डर खपत हुने अनुमान छ । त्यसमध्ये करिब ६० प्रतिशत सर्वसाधारण र ४० प्रतिशत व्यावसायिक प्रयोजनमा खपत हुन्छ । प्रतिसिलिन्डर १ सय ९७ रुपैयाँका दरले मासिक ६५ करोड १ लाख रुपैयाँ खर्च हुन्छ । यसरी एक वर्षमा ७ अर्ब ८० करोड १२ लाख रुपैयाँ अनुदानमा जान्छ ।६० प्रतिशत खपत हुने हिसाबले सर्वसाधारणका लागि ४ अर्ब ६८ करोड ७ लाख रुपैयाँ र औद्योगिक व्यावसायिक प्रयोजनमा ३ अर्ब १२ करोड ६ लाख खर्च हुने गरेको छ । तर व्यवसायीले थप १३ प्रतिशत भ्याट फिर्ता पाउँछन् । यसले उनीहरूलाई दोहोरो फाइदा भएको हो । ‘व्यावसायिक वा घरायसी प्रयोजनका लागि फरक सिलिन्डर गरेर व्यावसायिक प्रयोजनका लागि बिक्री हुने सिलिन्डरमा परल मूल्यमा नाफा राखेको भए हुन्थ्यो,’ संघका अध्यक्ष घिमिरेले भने, ‘तर अहिले सबै भद्रगोल छ । होटल र सर्वसाधारणका लागि एउटै सिलिन्डर वितरण गरिँदा फाइदा व्यवसायीलाई भएको छ ।’सर्वसाधारणलाई मात्रै छुट अनुदान दिने गरी कार्यविधि तयार भइरहेको निगमका कार्यकारी निर्देशक चण्डिकाप्रसाद भट्टले जनाए । मासिक ४९ हजार ५ सय टनको प्रोडक्ट डेलिभरी अर्डर (पीडीओ) जारी हुने गरेको उनको भनाइ छ । ‘यसअनुसार सर्वसाधारणलाई मात्रै छुट दिए निगमको करिब ७ अर्ब बचत हुन्छ,’ उनले भने, ‘घरायसी प्रयोजनमा प्रयोग हुने एलपी ग्यास अनुदान दिनेसम्बन्धी कार्यविधि २०८२ बन्दै छ । त्यसलाई अब छिट्टै कार्यान्वयनमा ल्याउँछौं ।’१४.२ केजी सिलिन्डरमा मात्रै अनुदाननिगमले कार्यान्वयनमा ल्याउन खाजेको ‘घरायसी प्रयोजनमा प्रयोग हुने एलपी ग्यास अनुदान दिनेसम्बन्धी कार्यविधि २०८२ मा १४.२ केजी क्षमताको सिलिन्डरमा मात्रै अनुदान दिने उल्लेख छ । अन्य क्षमताको सिलिन्डर स्वतः औद्योगिक व्यावसायिक प्रयोजन भएको मानिने कार्यविधिमा जनाइएको छ ।एक परिवारको एक सदस्यले नागरिकता प्रमाणपत्रका आधारमा वर्षमा दुई सिलिन्डरमा अनुदान पाउनेछन् । अनुदान पाउन प्रणालीमा दर्ता हुनुपर्छ । एउटा सिलिन्डरमा अनुदान दाबी गरेको कम्तीमा ३० दिनपछि मात्रै अर्को सिलिन्डरमा अनुदान दाबी गर्न पाइने कार्यविधिमा उल्लेख छ । ‘अनुदानकै लागि निगमले बनाएको सफ्टवेयर ढाँचामा फर्म भर्नुपर्छ । अनुदान दाबी गर्न चाहने व्यक्तिले सम्बन्धित उद्योगले नियुक्त गरेका बिक्रेताबाट मात्रै खरिद गर्नुपर्छ,’ कार्यविधिमा भनिएको छ, ‘ग्यास खरिद गर्ने व्यक्तिका नाममा ‘क’ वर्गका वाणिज्य बैंकबाट खातामा भुक्तानी गरिनेछ ।’ग्यासमा पनि स्वचालित मूल्य लागू गरिने कार्यविधिमा जनाइएको छ । वाणिज्य आपूर्ति तथा उपभोक्ता संरक्षण विभागका महानिर्देशक एवं निगम सञ्चालक समिति सदस्य कुमार दाहालको संयोजकत्वमा गठित समितिले कार्यविधि अनुमोदन गरिसकेको छ । अब निगम सञ्चालक समितिबाट निर्णय गरी कार्यान्वयनमा ल्याइने बताइएको छ ।‘ग्यासबाट निगमलाई नोक्सान छ । छुट दिनुपर्ने वर्गभन्दा व्यवसायीले फाइदा लिइरहेका छन्,’ दाहालले भने, ‘कार्यविधि लागू भएपछि सर्वसाधारणलाई मात्रै अनुदान दिइन्छ । राष्ट्रिय परिचयपत्रका आधारमा सर्वसाधारणलाई अनुदान फिर्ता हुन्छ । व्यावसायिक प्रयोजनलाई छुट हुँदैन ।’ कार्यविधिबारे एक चरण छलफल भइसकेको निगमका कार्यकारी निर्देशक भट्टले जनाए । ‘एक महिनामा टुंगो लगाएर परीक्षण गर्छौं, त्यसपछि पूर्ण कार्यान्वयनमा जान्छ,’ भट्टले भने ।"
"सिद्धबाबा सुरुङमार्गमा सकियो भुइँ ढलान, ‘लाइनिङ’ को काम धमाधम","पाल्पा — सिद्धार्थ राजमार्गअन्तर्गत सिद्धबाबा सुरुङमार्गको मुख्य टनेल भुइँ भागको ढलान (इन्भर्ट) को काम सकिएको छ । मुख्य टनेलकै भित्री सुरुङको भित्री पर्खालमा गरिने संरचनात्मक लेपन (लाइनिङ) को काम ८ सय ३४ मिटर सकिएको सिद्धबाबा सुरुङमार्ग आयोजना कार्यालयले जनाएको छ ।इन्भर्टको काम भने १ हजार ८९ मिटर सकिएको सिद्धबाबा सुरुङमार्ग आयोजना कार्यालयका प्रमुख कृष्णराज अधिकारीले बताए । मुख्य टनेलको १ हजार ८९ मिटरमध्ये इन्भर्टको काम सकिएकाले १ हजार १ सय २६ मिटर लाइनिङको काममा ८ सय ३४ मिटर सकिएको छ । अब लाइनिङको काम २ सय ९२ मिटर मात्र बाँकी रहेको आयोजनाले जनाएको छ । बाइपास १ मा ‘इन्भर्ट र लाइनिङ’ को काम भइरहेको छ भने बाइपास ३ मा ‘इन्भर्ट’ को काम सुरु भएको सिद्धबाबा सुरुङमार्ग आयोजना कार्यालयको भनाइ छ ।सुरुङमार्ग मुख्य टनेलको कामलाई तीव्रता दिएर सक्ने र सवारीसाधन भित्रबाट पठाएर बाहिर सडकमा काम गर्ने आयोजनाको योजना छ । ‘आयोजनाले मुख्य टनेलको भित्री कामलाई तीव्रता दिएको छ,’ आयोजना प्रमुख अधिकारीले भने, ‘बाहिर भीरपाखा र तल्लो भागमा खोला भएकाले काम गर्न समस्या हुन्छ । त्यसैले पहिले मुख्य टनेलबाट सवारीसाधन गुडाउने अवस्था पुर्‍याउने योजना आयोजनाको छ ।’बाइपास एकअन्तर्गत १ सय ५१, बाइपास दुई १ सय ६१ र बाइपास तीन १ सय ३० मिटर छ । बाइपास १ को इन्भर्टको काम १ सय ४५ मिटर भइसकेको छ । लाइनिङको काम पनि १ सय २४ मिटर भइसकेको छ । त्यस्तै बाइपास तीनको पनि इन्भर्टको काम १ सय २५ मिटर भइसकेको आयोजना कार्यालयका प्रमुख अधिकारीले बताए । लाइनिङको काम पनि ३० मिटर भइसकेको छ । बाइपास दुईको इन्भर्ट र लाइनिङको काम सुरु भएको छैन ।सुरुङमार्गमा सबैभन्दा तलको भाग जहाँ पानी बग्ने वा ढल बग्ने व्यवस्था गरिएको हुन्छ, त्यसलाई इन्भर्ट भनिन्छ । विशेषगरी ढल निकास प्रणाली सुरुङमा महत्त्वपूर्ण हुन्छ । सुरुङभित्र पाइप वा नाली राखिन्छ, त्यसलाई इन्भर्ट एलिभेसन भनिन्छ । तल्लो भागलाई इन्भर्ट लेभल वा इन्भर्ट एलिभेसन पनि भनिने प्राविधिकले जनाएका छन् । सुरुङमार्गमा लाइनिङले बलियो बनाउँछ, पानी चुहावट रोक्छ र दीर्घकालसम्म सुरक्षित बनाउँछ ।सिद्धार्थ राजमार्गअन्तर्गत पाल्पाको तिनाउ गाउँपालिका–३ दोभान सिद्धबाबा क्षेत्रमा निर्माणाधीन सुरुङमार्गको समग्र भौतिक प्रगति ५६.०३ प्रतिशत पुगेको आयोजना प्रमुख अधिकारीले बताए । त्यस्तै वित्तीय प्रगति पनि ५०.२४ प्रतिशत पुगेको छ ।आयोजनाअन्तर्गत २ लेनको मुख्य सुरुङमार्ग १ हजार ८९ मिटर लम्बाइको हुनेछ । यसको मुख्य सुरुङमार्गको चौडाइ साढे १० मिटर र उचाइ करिब ७ मिटर रहनेछ । लाइनिङसहित यो सुरुङमार्गको कुल लम्बाइ १ हजार १२६ मिटर हुने आयोजना कार्यालयको भनाइ छ । यसमध्ये उत्तरतर्फ मुख्य सुरुङमा लाइनिङको काम उत्तरतर्फ ३ सय ८८ मिटर र दक्षिणतर्फ ४ सय ४६ मिटर सकिएको छ । स्लोप प्रोटेक्सनको दक्षिणतर्फ २ हजार ३ सयमध्ये १ हजार ४ सय ९५, उत्तरतर्फ १ हजार १ सयमध्ये ४ सय ९५, एमआरवन माउन्टेन साइडतर्फ ९ हजार ६ सय २० मध्ये ४ सय ८१, एमआरटु माउन्टेन साइटतर्फ ७ हजार ४ सय ४० मध्ये १ हजार ४ सय १४ स्वायर मिटर काम भएको आयोजनाले बताएको छ ।समयमै निर्माण व्यवसायीले काम गर्दा पनि सवारी गुडाउन अझै ६ महिना लाग्ने अनुमान गरिएको आयोजनाको भनाइ छ । सुरुङमार्गमा आगामी दिनमा विद्युतीकरणको काम हुनेछ । सुरक्षा र सञ्चारका उपकरण जोडिनेछ । बाहिरतर्फ अहिलेको सडक भत्काएर गर्नुपर्ने भएकाले यातायात मुख्य सुरुङबाट सञ्चालन गर्नुपर्ने आयोजना प्रमुख अधिकारीले जनाए ।सरुङ आयोजना २०७८ फागुनमा ५ वर्षभित्र सम्पन्न गर्ने गरी ठेक्का सम्झौता भएको थियो । चिनियाँ कम्पनी चाइना स्टेट कन्स्ट्रक्सन इन्जिनियरिङ कर्पोरेसनले ७ अर्ब ३४ करोड २१ लाख रुपैयाँ लागतमा आयोजना बनाउने ठेक्का सम्झौता गरेको छ । ठेक्का सर्तअनुसार पहिलो फेजमा निर्माण सुरु भएको ५ वर्षभित्रअर्थात् २०८३ चैत ८ मा निर्माण सक्नुपर्छ । सुरुङमार्ग सम्पन्न हुँदा लुम्बिनी र गण्डकीका पाल्पा, रुपन्देही, गुल्मी, अर्घाखाँची, रुपन्देही, स्याङ्जा, पोखरा, बागलुङ, मुस्ताङलगायत क्षेत्रको यात्रा सहज हुनेछ ।"
"यस्तो छ, आजका लागि विदेशी मुद्राको विनिमयदर","काठमाडौँ — नेपाल राष्ट्र बैङ्कले आइतबारका लागि विदेशी मुद्राको विनिमयदर निर्धारण गरेको छ । राष्ट्र बैंकका अनुसार अमेरिकी डलर एकको खरिददर १३६ रुपैयाँ ३४ पैसा र बिक्रीदर १३६ रुपैयाँ ९४ पैसा निर्धारण गरिएको छ ।युरोपियन युरो एकको खरिददर १६० रुपैयाँ ५८ पैसा र बिक्रीदर १६१ रुपैयाँ २९ पैसा, युके पाउण्ड स्ट्रलिङ एकको खरिददर १८६ रुपैयाँ १० पैसा र बिक्रीदर १८६ रुपैयाँ ९२ पैसा, स्वीस फ्रयाङ्क एकको खरिददर १७१ रुपैयाँ ८३ पैसा र बिक्रीदर १७२ रुपैयाँ ५९ पैसा कायम गरिएको छ ।अष्ट्रेलियन डलर एकको खरिददर ८९ रुपैयाँ ४३ पैसा र बिक्रीदर ८९ रुपैयाँ ८२ पैसा, क्यानेडियन डलर एकको खरिददर १०० रुपैयाँ ३१ पैसा र बिक्रीदर १०० रुपैयाँ ७५ पैसा, सिङ्गापुर डलर एकको खरिददर १०७ रुपैयाँ ०५ पैसा र बिक्रीदर १०७ रुपैयाँ ५२ पैसा तोकिएको छ ।जापानी येन १० को खरिददर नौ रुपैयाँ ४५ पैसा र बिक्रीदर नौ रुपैयाँ ४९ पैसा, चिनियाँ युआन एकको खरिददर १९ रुपैयाँ ०४ पैसा र बिक्रीदर १९ रुपैयाँ १२ पैसा, साउदी अरेबियन रियाल एकको खरिददर ३६ रुपैयाँ ३५ पैसा र बिक्रीदर ३६ रुपैयाँ ५१ पैसा, कतारी रियाल एकको खरिददर ३७ रुपैयाँ ४१ पैसा र बिक्रीदर ३७ रुपैयाँ ५७ पैसा कायम भएको छ ।केन्द्रीय बैंकका अनुसार थाइ भाट एकको खरिददर चार रुपैयाँ २२ पैसा र बिक्रीदर चार रुपैयाँ २४ पैसा, युएई दिराम एकको खरिददर ३७ रुपैयाँ १२ पैसा र बिक्रीदर ३७ रुपैयाँ २८ पैसा, मलेसियन रिङ्गेट एकको खरिददर ३२ रुपैयाँ ३० पैसा र बिक्रीदर ३२ रुपैयाँ ४४ पैसा, साउथ कोरियन वन १०० को खरिददर १० रुपैयाँ र बिक्रीदर १० रुपैयाँ ०५ पैसा, स्वीडिस क्रोनर एकको खरिददर १४ रुपैयाँ २७ पैसा र बिक्रीदर १४ रुपैयाँ ३४ पैसा र डेनिस क्रोनर एकको खरिददर २१ रुपैयाँ ५२ पैसा र बिक्रीदर २१ रुपैयाँ ६२ पैसा तोकिएको छ ।राष्ट्र बैंकले हङकङ डलर एकको खरिददर १७ रुपैयाँ ३७ पैसा र बिक्रीदर १७ रुपैयाँ ४५ पैसा, कुवेती दिनार एकको खरिददर ४४६ रुपैयाँ ६७ पैसा र बिक्रीदर ४४८ रुपैयाँ ६४ पैसा, बहराइन दिनार एकको खरिददर ३६१ रुपैयाँ ६७ पैसा र बिक्रीदर ३६३ रुपैयाँ २६ पैसा, ओमनी रियाल एकको खरिददर ३५४ रुपैयाँ १३ पैसा र बिक्रीदर ३५५ रुपैयाँ ६९ पैसा रहेको छ ।भारतीय रुपैयाँ एक सयको खरिददर १६० रुपैयाँ र बिक्रीदर १६० रुपैयाँ १५ पैसा तोकेको छ । राष्ट्र बैंकले यो विनिमयदरलाई आवश्यकतानुसार जुनसुकै समयमा पनि संशोधन गर्न सकिने जनाएको छ । वाणिज्य बैंकले तोक्ने विनिमयदर भने फरक हुनसक्ने र अद्यावधिक विनिमयदर केन्द्रीय बैंकको वेबसाइटमा उपलब्ध हुने जनाइएको छ ।"
‘नेपाल-बेलायत डिजिटल वर्किङ ग्रुप’ गठन गरिँदै,"काठमाडौँ — नेपालको प्रविधि क्षेत्रमा विदेशी लगानी भित्र्याउने विषयमा सकारात्मक चासो बढिरहँदा विदेशी लगानीकर्ताले मुनाफा फिर्ता लैजाने प्रक्रिया पनि सहज र छरितो हुनुपर्ने सुझाव कूटनीतिक क्षेत्रबाट समेत आउन थालेको छ ।बेलायतस्थित नेपाली दूतावासले शुक्रबार आयोजना गरेको कार्यक्रममा नेपालका लागि बेलायती राजदूत रब फेनले मुनाफा फिर्ताको प्रक्रिया सहज हुनुपर्ने औंल्याए । यिनै विषयलाई सहजीकरण गर्न ‘नेपाल–बेलायत डिजिटल वर्किङ ग्रुप’ गठन हुने भएको छ ।दूतावासले आयोजना गरेको ‘नेपाल–यूके टेक फोरम’ को पहिलो संस्करणमा बेलायती राजदूत फेनले नेपाललाई विश्व बजारमा प्रविधि क्षेत्रले सबैभन्दा छिटो स्थापित गर्न सक्ने जनाए । नेपालमा विदेशी लगानीकर्तालाई मुनाफा फर्काउन निकै लामो र झन्झटिलो प्रक्रियाबाट गुज्रिनुपर्ने उनको भनाइ छ । नेपाली सूचना प्रविधि (आईटी) क्षेत्रको विकास र लगानीका अवसरबारे छलफल गर्न कार्यक्रम आयोजना गरिएको थियो ।फोरमले ‘नेपाल–बेलायत डिजिटल वर्किङ ग्रुप’ नामक दुवै देशका दूतावास अधिकारी र अन्य सम्बन्धित सरोकारवाला भएको एक संयन्त्र गठन गर्नेसमेत निर्णय गरेको छ । प्रविधि क्षेत्रमा नेपाल र बेलायतबीचको सहकार्यलाई संस्थागत र प्रभावकारी बनाउन यस्तो संयन्त्र निर्माण गरिन लागेको हो । यसमा दुवै देशका दूतावास, नीति–निर्माता, उद्योग प्रतिनिधि र प्रविधि क्षेत्रका सरोकारवालाहरूको प्रतिनिधित्व रहनेछ ।फोरममा नेपाललाई उदाउँदो आईटी गन्तव्यका रूपमा चित्रण गर्दै बेलायती लगानीकर्ताहरूलाई नेपालमा आईटी उद्योग विस्तार गर्न र निर्यात प्रवर्द्धनमा सहकार्य गर्न आह्वान गरियो । पछिल्ला वर्षमा नेपालको सूचना प्रविधि क्षेत्रमा देखिएको उल्लेखनीय प्रगतिको चर्चा गर्दै बेलायती लगानीकर्तालाई नेपालको प्रतिस्पर्धी श्रमशक्ति र अनुकूल नीतिनियमको फाइदा उठाउँदै लगानी गर्न नेपालका लागि बेलायतस्थित नेपाली राजदूत चन्द्रकुमार घिमिरे आग्रह गरे ।‘नेपालमा वैदेशिक रोजगारीका लागि‍ पलायन हुने युवाको संख्या ठूलो भए पनि अहिले दसौं हजार आईटी स्नातक घरबाटै काम गर्दै अन्तर्राष्ट्रिय बजारमा सेवा दिइरहेका छन्,’ घिमिरेले भने, ‘सूचना प्रविधिमा नेपाली युवाहरूले गुणस्तरीय सेवा प्रदान गर्दै आएका छन् । विभिन्न देशमा अध्ययन र अनुभव बटुलेर अहिले आईटीका विज्ञहरू नेपाल फर्किएर यस्तो सेवामा लागेका छन् ।’कार्यक्रमका लागि बेलायत पुगेका लगानी बोर्डका प्रमुख कार्यकारी अधिकृत (सीईओ) सुशील ज्ञवालीले नेपाललाई एफडीआई (प्रत्यक्ष वैदेशिक लगानी) को गन्तव्यका रूपमा प्रस्तुत गरे । उनले नीति, कानुनी, संस्थागत तथा प्रक्रियागत सुधारको विवरण प्रस्तुत गरे । अति कम विकसित मुलुकबाट स्तरोन्नति हुने तयारीमा रहेको नेपालले सन् २०३० सम्म दिगो विकासका लक्ष्य हासिल गर्नुपर्ने प्रसंग जोड्दै ज्ञवालीले लगानी आवश्यकताको पक्षमा तथ्यांक प्रस्तुत गरे । बेलायत र नेपालबीच दोहोरो कर मुक्ति सम्झौता (डबल ट्याक्सेसन अभोइडेन्स) मा सहमति जुटाउन पहल गरिरहेको पनि उनले जनाए ।फोरममा सूचना प्रविधि कम्पनीहरूका अनुभव, नेपाल–बेलाय प्रविधि व्यापारको सम्भावना, आर्टिफिसियल इन्टेलिजेन्सको सम्भाव्यता, डिजिटल कूटनीति, नेपाली प्रवासी समुदायको भूमिकालगायत विषयमा विभिन्न प्रस्तुति र छलफल सत्र सञ्चालन गरिए । कार्यक्रममा बेलायती सांसद् तथा नेपालका लागि सर्वदलीय संसदीय समूहकी अध्यक्षसमेत रहेकी एलेक्स बेकरले नेपाल–बेलायत टेक फोरमको आयोजना भएकोमा खुसी व्यक्त गर्दै आफ्ना धारणा राखिन् ।बेलायत–नेपाल चेम्बर अफ कमर्सका अध्यक्ष डा. कपिल रिजालसँगै २८ जना वक्ताले नेपाल र बेलायतबीच बढ्दो लगानी र व्यापारसँग सम्बन्धित विभिन्न विषयमा आफ्ना धारणा राखेका थिए । कार्यक्रममा राजदूतहरू, दुवै देशका सरकारी अधिकारी, व्यावसायिक नेतृत्वकर्ता, प्रविधि व्यावसायिक, प्राध्यापकलगायत सयभन्दा बढी व्यक्तिहरूले भाग लिएको बेलायतस्थित नेपाली दूतावासले जनाएको छ ।बेलायतमा नेपाली सूचना प्रविधि सेवा निर्यात र नेपालमा प्रत्यक्ष वैदेशिक लगानी बढाउन बेलायतले खेल्न सक्ने भूमिकालगायत विषयमा छलफल भएको पनि दूतावासले जारी गरेको विज्ञप्तिमा उल्लेख छ ।"
"मौद्रिक नीतिमा परिसंघको सुझाव : निर्देशित क्षेत्रको कर्जा सीमा घटाऊ, ब्याजदर प्रतिस्पर्धी बनाऊ","काठमाडौँ — अर्थतन्त्रलाई थप चलायमान बनाउन भन्दै नेपाल उद्योग परिसंघले आगामी आर्थिक वर्षको मौद्रिक नीतिका लागि १५ बुँदे सुझाव दिएको छ ।बजेटले राखेका लक्ष्य हासिल गर्न सहयोग गर्दै अर्थतन्त्रको पुनरुत्थानमा केन्द्रित गरी मौद्रिक नीति ल्याउन परिसंघले उक्त सुझाव दिएको हो ।परिसंघका अध्यक्ष राजेशकुमार अग्रवालले नेपाल राष्ट्र बैंकका गभर्नर विश्वनाथ पौडेललाई हस्तान्तरण गरेको सुझावमा बजेटले राखेका लक्ष्य हासिल गर्न सहयोग गर्दै अर्थतन्त्रको पुनरुत्थानमा केन्द्रित गरी मौद्रिक नीति ल्याइनुपर्ने उल्लेख छ । आगामी मौद्रिक नीतिले निजी क्षेत्रलाई लगानीका लागि प्रोत्साहित गर्ने, बजारको आत्मविश्वास बढाई अर्थतन्त्र पुनरुत्थानमा सहयोग पुर्‍याउन सक्नुपर्नेमा अध्यक्ष अग्रवालको जोड छ ।‘बैंक तथा वित्तीय संस्थाले कुल कर्जा प्रवाहको झन्डै आधा (४५ प्रतिशत) प्राथमिकता तोकिएका क्षेत्रमा गर्नुपर्ने वाध्यता छ, जुन छिमेकी भारतको भन्दा बढी र सायद संसारमै सबैभन्दा उच्च हो,’ परिसंघले भनेको छ, ‘यसले अहिलेकै अवस्थामा पनि बैंकहरूको लगानीलाई बाँधिदिएको छ । दीर्घकालनमा समेत यसले अर्थतन्त्रको विस्तारमा उत्प्रेरक भूमिका निर्वाह नगर्ने हुँदा यस्तो निर्देशित लगानीका लागि हाल तोकिएको कर्जा सीमा राष्ट्र बैंकले आगामी मौद्रिक नीतिबाट घटाउँदै लैजान आवश्यक छ ।’वित्त बजारलाई अपेक्षित अनुशासनमा राख्दै कर्जा विस्तारको लक्ष्य भेट्न महत्त्वपूर्ण हुने नीतिगत दर केन्द्रीय बैंकको सोचअनुरूप प्रभावकारी हुन नसकेको देखिँदै आएको परिसंघले भनाइ छ । ब्याजदरलाई राष्ट्र बैंकको उद्देश्यअनुरूप अनुशासित गर्न सक्ने गरी नीतिगत दरलाई प्रभावकारी हुन सक्ने बनाउन आवश्यक रहेको परिसंघको सुझाव छ ।राष्ट्र बैंकले हाल कायम वैधानिक तरलता अनुपात (एसएलआर) वाणिज्य बैंकहरूको हकमा १२ प्रतिशत र ‘ख’ तथा ‘ग’ वर्गका वित्तीय संस्थाको हकमा १० प्रतिशत कायम गर्नुपर्ने व्यवस्था छ ।यसलाई तत्काल थपघट आवश्यक नरहेको भए पनि आर्थिक गतिविधि लयमा फर्किन थालेपछि बजारमा तरलता अभाव हुन सक्ने सम्भावना देखिएले त्यसलाई आवश्यकताअनुरूप घटाउन (खुला/लचिलो) बनाउन परिसंघले सुझाएको छ ।मुद्दती र बचत निक्षेपमा विद्यमान अधिकतम र न्यूनतम ब्याज दर अन्तर बढीमा ५ प्रतिशतको व्यवस्था हटाउन, ब्याजदरमा पुनरावलोकन गर्दा अघिल्लो महिना प्रकाशित दरमा १० प्रतिशतभन्दा धेरैले र एक पटकभन्दा बढी घटाउन वा बढाउन नपाउने व्यवस्था हटाउन परिसंघले भनेको छ । ‘पुँजी पर्याप्तता अनुपातको निर्धारित मापदण्ड/सीमाका कारण बैंक तथा वित्तीय संस्थाले यसै पनि अतिरिक्त वा थप कर्जा दिन सक्ने अवस्थामा नहुने भएकाले ब्याजदरमा अत्याधिक उतारचढावबाट अस्वस्थ बैंकिङ अभ्यासको सुविधामा बैंकहरू हाल नदेखिएकाले पनि वर्तमान सन्दर्भमा यो प्रावधान आवश्यक छैन,’ सुझावमा भनिएको छ, ‘ब्याजदरको अस्वस्थ प्रतिस्पर्धा निरुत्साहित गर्न अन्य उपाय अवलम्बन गर्न सकिन्छ ।’राष्ट्र बैंकको सञ्चालक समितिको संरचनामा सुधार गर्न पनि परिसंघले सुझाएको छ । ‘नियामकीय व्यावसायिकता कायम गर्न तथा अर्थतन्त्रको खास आवश्यकताबमोजिम वस्तुनिष्ठ र गतिशील नीतिगत अभ्यासका लागि केन्द्रीय बैंकको सञ्चालक समिति सदस्य विज्ञ व्यक्तिलाई बनाउने अभ्यास विश्वव्यापी रूपमा छ,’ सुझावमा भनिएको छ, ‘सोहीअनुरूप नेपाल राष्ट्र बैंकको सञ्चालक समितिमा पनि सञ्चालकका रूपमा नियुक्त गरिने सदस्यहरू पहुँचका आधारमा नभएर विज्ञताका आधारमा नियुक्त गर्न आवश्यक छ ।’"
‘नेपाली सोच’ को जीर्ण संरचना,"यस आलेखको ‘आकार’ सामान्यभन्दा लामो हुने भए पनि मलाई मूल विषयमा प्रवेश गर्न हतार भइसकेको छ । त्यसैले यो सुरुमै प्रस्ट पारौं कि ‘नेपाली सोच’ भनेर राजनीतिक दल र तिनका आसपास रहने, तिनलाई मलजल गर्ने वृत्तहरूलाई भन्न खोजिएको हो, जो एकअर्काबाट फरक भएर पनि चिन्तनप्रणालीमा भिन्न छैनन् ।संसारभर ‘सरकार’को संरचना र भूमिका कसरी फेरिइरहेको छ भन्ने बुझ्न नै विद्यमान ‘नेपाली सोच’ आम रूपमा बाधक छ । र, यो पनि भनेर सकिहालौं कि नेपाल राजतन्त्रतर्फ फर्कने सम्भावना त म देख्दै देख्दिनँ । बरु मलाई नेपाली बौद्धिक समाजले राजावादी ‘आन्दोलन’प्रति जति ‘अब्सेस’ भएर छलफल गर्‍यो, त्यो अस्वाभाविक लागेको थियो । नेपाली समाज ‘अब्सेस’ हुनैपर्ने ‘अत्यन्त जरुरी’ सार्वजनिक विषय अर्कै हो, जसमाथि म एउटा दृष्टिकोण राख्दै छु ।नेपालमा विगतका केही वर्षदेखि हालैका महिनासम्म जस्ता सामाजिक–राजनीतिक विषय ‘डोमिनेन्ट’ भएका छन्, त्यसको आधारमा मैले हाम्रो देशले निकट भविष्यमा एउटा सम्मानजनक राष्ट्रको परिचय बनाउने बाटो समातेको देख्दिनँ । जे भइराखेको छ, त्यसैलाई सकारात्मक रूपमा हेर्नका लागि दुई–चारवटा तर्क गर्न नसकिने होइन । तर हामी पुग्नुपर्ने गन्तव्य अहिले गुडिरहेको राजमार्गमा पर्दैन भन्नेमा म झन् बढी ‘कन्भिन्स’ हुँदै छु भन्ने लेख्दा रमाइलो नलागे पनि यो लेख्नैपर्ने भएको छ । अब यो–यो काम यसरी–यसरी गरे नेपाल तुरुन्तै एक परिचय–लायक राष्ट्र हुनेछ भनेर पेस गर्ने उपायहरूको वर्षा अपेक्षा नगर्नुहोला । किनकि ती मसँग छैनन् । तर एक ठाउँबाट सुरुवात नगरी त्यो गन्तव्यतर्फको यात्रा नै सुरु हुँदैन कि भन्ने एउटा विचार छ जुन अब राख्नेछु ।झट्ट सुन्दा केही अनौठो लाग्न सक्छ, तर त्यो सुरुवातका लागि कुनै नयाँ विचारधारा वा सिद्धान्त नभएर शब्दावली हुनेछ । प्रगति गरेका अरू धेरै देश जस्तै आफू पनि एउटा इज्जतिलो देशको नागरिक हुन पाए हुन्थ्यो भन्ने आम नेपाली आकांक्षा इतिहासको अहिलेको मोडमा आइपुग्दा एउटा ‘ट्र्याप’ मा परेको छ । कुनै देश किन ‘सफल’ हुन्छन् र किन कोही ‘असफल’ भन्नेमा अन्तर्राष्ट्रिय रूपमै लामो समयदेखि धेरै लेखिएको छ ।सभ्यतागत कारणले हो कि संस्कृतिगत, भूगोलले हो कि भू–राजनीतिले, विचारधाराले हो कि नेतृत्वले, समाजशास्त्रले हो कि इतिहासका अरू अनगिन्ती संयोगहरूले भनेर हेरिने सैद्धान्तिक ‘फ्रेमवर्क’हरूले प्रशस्त अन्तर्दृष्टि हामीलाई दिइसकेका होलान् । ती सबै उपयोगी भए पनि अपर्याप्त हुन्छन् किनकि हरेक समाजका विशेषता अरूका भन्दा आधारभूत तहमा फरक हुन्छन् । यो सबैको आधारमा हेर्दा, पहिले हालैका दशकहरूमा चलिरहेका नेपालका ‘डोमिनेन्ट ट्रेन्ड’हरू के हुन् जसले गर्दा हाम्रो गन्तव्य अहिलेको राजमार्गमा पर्दैन भन्ने लागेको छ भन्नेबारे केही तर्कको विमर्श आवश्यक छ । तर त्योभन्दा पनि पहिले एकैछिन यो दृष्टिकोणबारे स्वयंको सानो पृष्ठभूमि राखौं ।संसारको गति : नेपालको अगतितीव्र रुचि र प्रतीक्षाबीच हालसालै मैले एक यात्राको अन्तरालमा ‘आर्टिफिसिएल इन्टेलिजेन्स’ वा ‘एआई’ सम्बन्धी अन्तर्राष्ट्रिय ‘बेस्टसेलर’ किताब ‘दि कमिङ वेभ’ पढें । माइक्रोसफ्ट एआईका प्रमुख कार्यकारी रहेका मुस्तफा सुलेमन खासमा निकटका वर्षमा एआईलाई छलाङ लगाउनेमध्येका एक प्रमुख नाम हुन् । एआईको विकास यसरी भइराखेको छ कि, त्यो यही क्षेत्रका अग्रणीहरूलाई समेत चकित पार्नेरफ्तारको छ । यसले हामी बाँचिरहेको संसारलाई कुन गतिमा बदल्दै छ र संसारको अबको सम्भावित भविष्य र जोखिम कस्तो प्रकृतिको हुँदै गइरहेको देखिन्छ भनेर यो आइरहेको उछालमाथि मुस्तफाका ‘बोल्ड’ वाक्य दुई–चारवटा पढ्ने अनि आफू फर्कंदै गरेको आफ्नो गौरवशाली देशभित्र कस्ता छालहरू उठिरहेका छन् र त्यहाँको भविष्यमा यो उछालको के अर्थ होला भनेर घोत्लिँदै गर्न मलाई चौध घण्टे उडानभर प्रशस्त समय भयो ।एआईको छाल आउँदै छ भनेर सुरु भएको किताब त्यो छाल अब आइसक्यो भनेर टुंगिने रहेछ । यहींनेर यस लेखको एउटा मुख्य बुँदा आएर सोझै जोडिन्छ । संसारको गति अहिले यस्तो तीव्र भइरहेको छ कि, एक सय वर्ष पहिले ५० वर्ष लागेर हुने निश्चित महत्त्वपूर्ण क्षेत्रका परिवर्तनहरूका लागि अहिले पाँच वर्ष पनि नलाग्ने भएको छ । बजार अर्थतन्त्रका चरित्र दस वर्ष पहिलेभन्दा अहिले नै अचम्म लाग्दा आयतनमा फेरिइरहेका छन् । श्रमको प्रकृति नै आमूल रूपमा फेरिँदै छ । दक्ष जनशक्ति रहने भूगोल र तिनले गर्ने कामका भूगोल एउटै हुन नपर्ने भएको छ । कुनै सरकारले जमानत बसेर चलाउने मुद्राको विकल्पमा उदार ‘क्रिप्टोकरेन्सी’को प्रयोग उदाउँदो छ ।प्रविधिहरू यति शक्तिशाली हुँदै छन् कि, यिनले राज्यका चरित्र, एकअर्कासँगको सम्बन्ध र सरकारको ‘टीओआर’ नै फेरिरहेका छन् । धनी र शक्तिशाली राष्ट्रका सरकारहरू स्वयं प्रविधिको रफ्तारसँग आफ्नो सान्दर्भिकता कायम गर्न दौडादौड गरिरहेका छन् । देश वा समाज धनी वा गरिब हुन पहिले जति लामो समय लाग्थ्यो, त्यो एकदम छोटिइरहेको छ । राष्ट्र–राष्ट्रबीच हुने प्रतिस्पर्धाका क्षेत्र २० वर्ष पहिले जे थिए, त्योभन्दा अहिले अलग भएका छन् । तर किताब पढ्दै आफ्नो देशको राजनीतिक ‘ट्रेन्ड’बारे घोत्लिँदै गर्दा सबैभन्दा बढी उदेक केमा लाग्यो भने नेपालमा जुन विषय र बहसलाई भयंकर महत्त्वपूर्ण मानिन्छ, ती सबै ‘संसार’का तीव्र बदलिँदा विशेषता माझ असान्दर्भिक, ‘आउटडेटेड’ र दुनियाँका सामु भन्न पनि सर्माउनुपर्ने खालका छन् ।केही वर्ष अगाडिसम्म मलाई नेपाल आर्थिक विकासको हिसाबले पछि भए पनि राजनीतिक चेतनाको हिसाबमा ठिकैठिकै छ भन्ने लाग्थ्यो । एउटा कामचलाउ लोकतन्त्र र गणतन्त्र त छ । तर त्योबाहेक आधुनिक समयमा सरकारमा गएर राज्य चलाउनु भनेको के हो भनेर यसका मुख्य पात्रहरूले बुझ्ने सन्दर्भमा अरू ठिकैठिकैका देशको तुलनामा समेत आजकल मलाई नेपाली समाज ‘ब्याकवार्ड’ छ भन्ने लाग्छ । हाम्रो राजमार्ग नै उल्टो परेको छ भनेको तर्क यहाँ जोडिन्छ । ‘दि कमिङ वेभ’ को तरंगमा नेपाली समाजका विशेषताहरू किन कतै सामेल नभएका होलान् भनेर सोच्दासोच्दै हामीले सुरुवात गर्नुपर्ने त अरू केहीमा नभएर शब्दावलीबाटै हो भन्नेमा पुगेको थिएँ ।तपाईंहरूमध्ये कतिले पक्कै सोच्नुभएको होला– हाम्रो संसद्मा त्यसका सदस्यहरूको उपस्थिति किन सधैं पातलो हुन्छ ? त्यसका लागि भनिने कारण अनेक होलान् तर मेरो विचारमा प्रमुख भने एउटै छ । त्यो हो– त्यहाँ सुन्नलायक बोलिने केही पनि हुँदैन । ‘माननीय’हरू आफैंले एकअर्काको बोल्नेस्तर र विषयको औकातबारे प्रमाण दिइराखेका छन् । विधायकहरूले कानुन कति ध्यानपूर्वक पढेर पास गर्दा रहेछन् भन्ने त कर्मचारी ‘कुलिङ अफ पिरियड’ले देखाइहाल्यो । विगतका दुई दशकमा हाम्रा सांसदले बोलेका विषयलाई केलाएर हेरियो भने देखिँदो हो, उनीहरूले कस्ता शब्दावली मात्र दोहोर्‍याउने गर्छन् । त्यसपछि त्यसलाई संसार कुन दिशामा कता जाँदै छ र हाम्रा पात्रहरू कुन धरातलमा छन् भनेर तुलना गर्न सकिँदो हो ।शब्दावलीमै समस्याविषयको सामान्यीकरण नहोस्, किनकि नेपालको समस्या संसद् र सांसदको स्तर होइन । यो लक्षण मात्र हो । यसको स्रोत खोज्न अब विगत एक वर्षमा हाम्रा प्रमुख राजनीतिक दलहरूका केन्द्रीय समिति र अरू तथानामका अस्थायी–स्थायी संरचनाका बैठकका कार्यसूची हेरौं । यी सबै पदाधिकारी–पूर्वपदाधिकारीका छलफलका शब्दावली हेरौं । ‘नेता–नेता’ बीच हुने ‘भेट–वार्ता’का विषय हेरौं । र, यी सबै चिजहरूले माध्यम पाउने हाम्रा मिडियाका ‘कन्टेन्ट’हरू हेरौं । यति वाक्यहरू पढ्दै गर्दा भन्न खोजिएको कुराको तस्बिर तपाईंको मनमा सरसर्ती नआइसकेको हुन सक्छ । एकैछिन अडिए पनि हुन्छ । अनि सोच्नोस् त यो सबैमा राज्य चलाउने नीतिको ‘कन्टेन्ट’ बोक्ने शब्दावली कहाँ छ, कस्तो छ ?मैले त त्यहाँ उनीहरूका पार्टी चलाउने, पदीय व्यवस्थापन गर्ने, कुण्ठा पोख्ने र आधुनिक राज्य सञ्चालनको सन्दर्भमा असान्दर्भिक भइसकेका, दशकौंदेखि बोलिराखिएका शब्दावलीबाहेक खासै केही देख्दै देख्दिनँ । र, साँच्चै भन्दा एउटा अयोग्य, जीर्ण सोचको नेताले अर्को त्यस्तै नेताका बारेमा के सोच्छ, के भन्छ भनेर कुनै सचिवालय बैठक होस् कि केन्द्रीय समितिको, त्यो समाचार पढ्नु नै एक प्रकारले हीनताबोध हुनुपर्ने विषय हो । आफैंलाई सोध्नुपर्ने हो, मैले यसमा किन रुचि राखेको छु ? के मेरो सोचको संरचना पनि त्यस्तै जीर्ण भइसकेको त हैन ? कि मलाई अझै यो सबै महत्त्वपूर्ण लाग्छ ?यस पछाडिका कारण चाहिँ प्रस्ट छ । उनीहरूले लोकतान्त्रिक प्रणाली बेलैमा स्वीकार गरेको कारण हामीमध्ये धेरैले सोच्यौं कि, नेपालको वामपन्थी वृत्त संसारका अरू देशका कम्युनिस्टका तुलनामा ‘डाइनामिक’ नै हुन् । तर यसबारे पनि हालै आएर मेरो दृष्टिकोण फेरिएको छ । प्रणालीगत रूपमा त उनीहरू लोकतन्त्रमै छन् । तर उनीहरूको ‘डिक्सन’ उनीहरूले नै राजनीतिक गुरु मानेका कम्युनिस्ट चीन, भियतनाम, रुस जस्ता देशको तुलनामा समेत पचासौं वर्ष पुरानो छ । अहिले पनि राज्य चलाउनका लागि सरकारमा जानु भनेको के हो भन्नेमा उनीहरूको बुझाइ १९६० र ७० को दशकको जस्तै छ । नेपालमा कम्तीमा आधाभन्दा बढी दलका सदस्य र सांसद अहिले पनि त्यस्तो विश्वास बोक्ने मान्छे छन् होला जसले देशको प्रगति नभएको ‘साम्राज्यवाद’ र ‘विस्तारवादले’ गर्दा हो भन्ने ठान्छन् ।साम्राज्यवाद मान्ने नै हो भने पनि त्यसले यसबीच कति रूप फेरिसक्यो र यसले कसरी काम गर्छ भन्ने उनीहरूले साधारण अर्थमा बुझ्ने क्षमता पनि राख्न सक्दैनन् । कसैले चाहेको कारणले साम्राज्यवाद आफैं बिदा भएर जाने हो र ? उपलब्ध सांसारिक परिस्थितिलाई आफ्नो देशको हितमा प्रयोग गर्न आफू ‘स्मार्ट’ हुने पो हो त । यदि उनीहरूले भन्ने गरेका कारणले नेपाल पछि परेको हो भने त नेपाल कहिल्यै पनि अगाडि जान सक्दैन भनेर स्विकारे भइहाल्यो नि ? यदि तपाईं कुनै दिन भारत नेपालले चाहे जस्तो भइदिनेछ भन्ने अपेक्षा गर्नुहुन्छ भने त यसपछि केही लेख्नै परेन । ऊ, ऊ जस्तै हुँदाहुँदै त्यसैसँग ‘डिल’ गर्नआफ्नो क्षमता आफूले पो बढाउनुपर्ने हो त । अनि तपाईंलाई मन पर्दैन भनेर पुँजीवाद खुरुक्क संसारबाट बिदा भएर जानेवाला छ त ? अनि पुँजीवादी प्रतिस्पर्धामा आफ्नो नालायकी नस्विकार्ने, बरु उल्टै उसलाई सरापेर बस्ने ? यिनीहरूका लागि पुँजीवाद भनेको कुनै एक ‘देश’ हो जोसँग यिनीहरू जुध्नुपर्छ । जबकि राजनीतिक नातामा यिनीहरूका बुबा हजुरबुबा पर्ने देश सबैले त्यही पुँजीवादलाई पुजेर संसारका हरेक देशसँग कस्तो सहमति गर्दा आफूलाई फाइदा हुन्छ भनेर रातदिन जुटिरहेका छन् ।एकैछिन सोचौं त, संसारका १९५ देशमध्ये अहिलेको समयमा कति वटा देश होलान् जहाँ सरकार चलाउने र विपक्षीमा रहने प्रमुख दलका पार्टीका नाममा अर्कै देशका र त्यसमा पनि धेरैका लागि ‘विवादास्पद’ लाग्ने पात्र लेनिन र माओको नाम छ ? त्यस्ता देश कति होलान् जहाँ अझै यस्ता राजनीतिक पार्टी छन् जसले अहिले पनि लेनिन र माओले भने अनुसारको संगठन र विचारधारा अनुसार देश बनाउँछु भनेर चुनावमा भोट पाइरहेका छन् ?कतिपय विश्वमञ्चमा जाँदा आफ्नो लेनिन र माओ नामवाला दलको पूरा नाम भन्न लाज हुने भएकाले फेर्नुपर्‍यो भनेर वर्षौं पहिले बरु बहस हुने गर्थ्यो तर अहिले त त्यो पनि सुस्ताएको छ । जन्मँदैदेखि देखेको भएर कतिपयलाई यो विषय अति सामान्य लाग्ला तर एकैछिन अडिएर सोच्नोस् त– यो सानो लक्षण हो ? तर फेरि पनि भनौं– समस्या यो पनि होइन । यिनीहरूका आफ्ना पार्टी हुन्, नाम जे मन लाग्छ राखुन् ।र, खास समस्या के हो भने नेपाली ‘सचेत’ समाज पनि धेरै हदसम्म राजनीतिक शब्दावलीको प्रयोगमा विषाक्त भइसकेको छ । किनकि उसले आफ्नै आँखा अगाडिको पनि देख्न छोडेको छ । यस्ता प्राचीन शब्दभण्डारले बनेको दिमागी संरचनाले अहिलेको समयलाई चाहिने क्षमता के हो भन्ने सोच्ने–बुझ्ने क्षमता नै राख्दैन । व्यक्तिले प्रयोग गर्ने शब्दावली भनेको उसको चिन्तनशैली हो, ऊ कति युगसापेक्ष छ भन्ने जनाउ हो । नेपाली राजनीतिक शब्दावलीलाई यी अनगिन्ती राजनीतिक ‘क्याम्पेन’ र ‘आन्दोलन’ले विषाक्त बनाइसकेको छ । त्यो शब्दावलीले बनाएको राजनीतिक ‘ट्र्याप’ मा हाम्रो समाज नै परेको छ । त्यसैले उसले गर्ने प्रश्न नै असान्दर्भिक हुन थालेका छन् । यहाँनेर समस्या कोही दल र व्यक्ति ‘लेफ्ट’ हुनु वा नहुनु होइन । अलिकति ‘राइट’तिर ढल्के पनि बरु केही छैन ।आखिर लोकतान्त्रिक मुलुक हुन् वा तानाशाही, संसारभरका सरकारका आर्थिक नीतिगत ‘ट्रेन्ड’ कि उदारवादमा विश्वास राख्ने छन्, कि ‘समाजवाद’ मा (नेपालको समाजवाद भने कुनै अर्थ नबोक्ने खालको हो) । कोही अलि बढी देब्रे ढल्केका हुन सक्छन्, कोही दाहिने । पुँजीवादको केन्द्र अमेरिका र त्यसमा पनि संसारकै आर्थिक राजधानी भनिने न्युयोर्क सिटीको मेयरका लागि डेमोक्रेटिक पार्टीको उम्मेदवारको प्राइमरीको चुनावमा केही दिन अगाडि मात्र घोषित रूपमै ‘लेफ्ट ओरिएन्टेसन’ का ३३ वर्षे युवा जोह्रान मम्दानी निर्वाचित भएका छन् ।तर अमेरिका, युरोप, ल्याटिन अमेरिका त के, चीन र भियतनामका ‘लेफ्ट’को शब्दावलीसँग समेत नेपालका ‘लेफ्ट’को तुलनै हुँदैन । यहाँ जेलाई ‘लेफ्ट’ भनिन्छ र उता जेलाई बुझिन्छ, ती धेरै नै फरक छन् । यो विषयलाई कसैले व्यक्तिगत रूपमा लिन जरुरी छैन । आखिर तपाईंहरू आफ्ना बुद्धिले देखे अनुसार राम्रै उद्देश्यले समाजलाई योगदान गर्छु भनेर आउनुभएको थियो होला । यो विषय सार्वजनिक भएकाले चर्चा पनि सार्वजनिक रूपमै गरिएको हो ।नेपाली समाज कस्तो भइसकेको छ भने अब विद्या भण्डारीले केपी ओलीलाई विस्थापित गर्लिन् कि के होला भनेर एक–दुई वर्षसम्म त्यही वरिपरिका शीर्षक पढेर ऊ रमाउन सक्छ । उसले त्यो चेत नै गुमाइसक्यो कि केपीको ठाउँमा विद्या आएर नेपाली समाजलाई के फरक पर्छ भनेर सोच्ने । वर्षौंपहिले असान्दर्भिक भइसकेका वा हुनुपर्ने कुनै कांग्रेसका पूर्वपदाधिकारीहरू कतै कसैको घरमा भेटे भनेर समाचारको शीर्षक बन्छ ।किनकि समाजमा त्यस्तै समाचार बिक्छन् । जबकि तिनीहरू भेट्नु र देशको भविष्य केही राम्रो हुनु, कुनै नीति कतै परिवर्तन हुनुसँग केही सरोकार नै छैन । आम मानिसको चासो नै केमा छ भने कुन ‘नेता’ले के बोल्छ, को कोसँग नजिक भयो, अब महाधिवेशनमा कसले जित्ला ? एउटाको सट्टा अर्कोले जित्यो रे, अनि के फरक पर्ने भयो त ? नेपाली ‘सचेत’ समाज खालि व्यक्ति र पदमा मात्रै यतिविधि चासो राख्ने किन भएको होला ? सम्झँदा पनि नरमाइलो लाग्छ ।सरकार नबुझ्ने सरकारएक्काइसौं शताब्दीको तेस्रो दशकको मध्यमा आइपुग्दा राज्य कसरी दुनियाँको सामु विश्वसनीय हुने, लगानी, व्यापार र अरू आर्थिक क्रियाकलापका लागि आफ्ना देशका सीमा बुझ्ने, सम्भावनाका क्षेत्रमा सहजीकरण गर्ने र प्रविधिका ‘ट्रेन्ड’हरू सकेसम्म पछ्याउने, आफ्ना वरिपरि आफू जस्तै ‘आउटडेटेड’ नभई ‘स्मार्ट’ मानिसहरूलाई नीति बनाउन दिने जस्ता काम धेरै देशहरूले सहज रूपमा गरिरहेका छन् ।नागरिकले लिनुपर्ने सेवालाई सरल बनाउने काम राम्रैसँग गरिराखेका उदाहरणहरू दक्षिणदेखि दक्षिणपूर्वी एसियामै प्रशस्तै छन् । तर तुलना गर्दा तिनीहरूभन्दा आफू लद्दु भएको थाहा नपाउने, अनि हाम्रो राष्ट्र महान् भनेर देशभित्र फलाक्न नछाड्ने । हाम्रो नेतृत्ववर्ग र कर्मचारीहरू अलिकति ‘स्मार्ट’ हुन्थे भने त्यही भारतका पदाधिकारीले विभिन्न ‘नेगोसियसन’मा कम हेप्थे होला । देश राम्रोसँग चलाउन सक्ने, जनतालाई राम्रो हुँदै छ भनेर आशा दिलाइराख्ने नेतृत्व देशभित्र दिन सकेको छ भने पो बाहिर जाँदा अरू विश्वले आफूलाई सम्मान दिन्छन् ।उदाहरण मात्र कति थोपरौं ! म निर्णय गर्ने ठाउँमा हुन्थें भने यो तीस–तीस वर्ष स्थायी सेवा गर्ने निजामती प्रणाली तुरुन्त खारेज गर्थें । एक पटक कुनै एउटा लोक सेवाको परीक्षा पास गरेको छ भन्दैमा एउटा व्यक्तिको भारी राज्यले किन दशकौंसम्म बोक्ने यदि बजारमा ऊभन्दा कैयौं गुना बढी प्राविधिक दक्षता भएका उम्मेदवार उपलब्ध छन् भने ? २०–२५ प्रतिशत स्थायी राखे भयो, नत्र भने पाँच–पाँच वर्षको करार गरेर नयाँ–नयाँ मान्छे राख्यो भने क्षमता मात्र होइन, संस्कार पनि नयाँ भित्रिन्थ्यो ।अर्थ मन्त्रालय होस् कि परराष्ट्र, विज्ञान प्रविधि, वाणिज्य या उद्योग, कति धेरै प्राविधिक क्षमता भएका नागरिक बाहिर होलान् जसलाई लोक सेवामा कुनै रुचि छैन । अनि उनीहरूको काम राम्रो भए थपे पनि भयो, नभए नयाँलाई फेरि करारमा लिए भयो । प्रशासनिक काममा बाहेक किन चाहियो सबै मन्त्रालयमा ‘राष्ट्रसेवक’, जबकि चाहिएको ‘स्पेसलिस्ट’ हो । तर हाम्रो सामाजिक शब्दभण्डारको संरचनाले यस्ता विषय रुचाउँदैन ।नयाँ भाषाको युगयही आलेख पनि तिनीहरूले पढ्लान् र बुझ्लान् भनेर लेखेको होइन । यसका ‘इन्टेन्डेड अडियन्स’ अहिलेका राजनीतिक संरचनामा आफ्नो प्रतिनिधित्व नभएको ठान्ने ठूलो पंक्ति र बृहत् अर्थको नागरिक र बौद्धिक समाज हो, जुन मेरो मूल्यांकनमा त्यही शब्दावलीको ‘ट्र्याप’मा केही परिसकेको त छ तर उसले आफूलाई अझै पनि सच्याउन सक्छ । राजनीतिले समाज बदल्ने बेला नेपालमा सकिएको छ । अब समाजले राजनीति बदल्नुपर्ने बेला भएको छ । नेपालको अबको ‘दि कमिङ वेभ’ सुरुवात गर्न सकिने ठाउँ त्यही एक हो ।बौद्धिक क्षमता, प्राविधिक कौशल, ‘इनोभेसन’को सम्भावना नेपालभित्रै र नेपाल भित्रिन सक्ने जति पनि छ । हो, फरक यत्ति हो त्यो पंक्तिले अहिलेको राजनीतिक शब्दावली बुझ्दैन । किनकि त्यो बुझिनलायक नै छैन । त्यहाँ बुझिने नै केही छैन । बाँकी विश्व देखेजानेको त्यो पंक्तिलाई त्यस्तो ‘आउटडेटेड नोइज’ सुन्दा पनि हीनताबोध हुन्छ होला । त्यसैले ऊ ‘डिस्कनेक्टेड’ छ । निरपेक्ष छ ।राजनीतिक इतिहास नभएको (जुन राम्रो हो) तर भविष्य भएको त्यो बृहद् पंक्तिलाई ‘कनेक्ट’ गर्ने शब्दावलीबाट सुरु भएर त्यो विस्तारित हुँदै गयो भने हाम्रो राजनीतिको संरचना फेरिन सक्छ । त्यसपछि बल्ल जे ‘नर्मल’ नलाग्नुपर्ने हो, त्यो ‘नर्मल’ लाग्न छाड्छ । अनि संसार जुन छालमा कुदिरहेको छ, कम्तीमा त्यसको वरिपरि गएर त्यसका छिटाले पवित्र हुन सकिन्छ होला ।"
झोले मानसिकता र गिर्दो नैतिकता !,"अचेल हामीमा काम गर्ने बानी हराउँदै गएको छ । आफूले खाएको थाल उठाउन लाज लाग्छ । देखाउनकै लागि समेत फजुल खर्च गरेर आडम्बर प्रदर्शन गर्दा निकै मज्जा आउँछ । झ्याप्पै धनी बन्न मन लाग्छ । आफूबाहेक अरूलाई राम्रो र गतिलो मान्न हाम्रो मनले मान्दै मान्दैन ।आफू र आफ्नाले जे गरे पनि राम्रो अनि अरूले राम्रो गर्दासमेत हाम्रो आँखाले नराम्रै देख्छ । अरूका कुरा काटिएन भने के–के छुट्यो भन्ने आभास हुन्छ । आफूलाई कसैले सित्तैमा मूल्य दिएपछि उसैको झोले बनेर हिँड्दा ठूलो भएको भान हुन्छ । शैक्षिक योग्यतामा कमजोर हुनेहरूसमेत चाकरी र चाप्लुसी गर्नमा निकै अगाडि पर्छन् ।समय र देशकाल परिस्थिति जस्तोसुकै भए तापनि आफ्नो मात्र फाइदा गर्न खोज्ने हाम्रो मानसिकतालाई मैले यहाँ झोले भन्न खोजेकी हुँ । मात्रात्मक रूपमा केही कम र केही बढी होला तर हामी सबैमा कुनै न कुनै रूपमा झोले मानसिकता छ । विशेष गरी नेतृत्व वर्ग, सिङ्गो कर्मचारीतन्त्र, निजी क्षेत्र, नागरिक समाज अनि आमनागरिकमा समेत झोले मानसिकताले नराम्रोसँग जरा गाडेको छ ।हाम्रो सोचाइमा यति धेरै खोट कहाँबाट पलायो ? कर्मचारीतन्त्रलाई स्थायी सरकारका रूपमा मानिन्छ । अचेल सरकारका तन्त्रहरू त फेरिएका छन् तर कर्मचारीतन्त्रको जनविश्वास झन् गुम्दै गइरहेको छ । नागरिकको घरदैलो, चुलोचौकामा नजिकबाट सेवा प्रवाह गर्ने कर्मचारीमा नैतिकताको खडेरी पर्दै गएको छ । आफूलाई पायक पर्ने ठाउँमा, आफूलाई विभिन्न फाइदा आउने ठाउँमा सरुवा हुनका लागि चाकरी र चाप्लुसी गर्नेहरूको जमात ठूलो छ । त्यसैले थोरै संख्यामा रहेका इमानदार कर्मचारी ओझेलमा परेका छन् । अझ भन्दा हरेक क्षेत्रमा निकै मिहिनेती र इमानदार मानिसले नै दुःख पाउने पद्धति निर्माण हुँदै गएको छ ।एकातिर हरेक क्षेत्रमा अल्छी मानसिकता विकास हुँदै गएको छ भने अर्कातिर नैतिकता लोप हुँदै गइरहेको छ । धेरै टाढा नजाऔं ! केही दिनअघि प्रतिनिधिसभाबाट पारित भएको निजामती विधेयकलाई नै हेरौं न ! ‘कुलिङ अफ पिरियड’मा कुरा नमिलेर केही महिना थन्किएको विधेयक पछि कुरा मिलेपछि प्रतिनिधिसभाबाट बहुमतले पारित भयो । अर्को दिन धेरै मिडियामा विधेयकका मुख्य कुरा भनेर ‘कुलिङ अफ पिरियड’ दुई वर्ष कायम भनियो । अझ अर्को दिन मात्र वास्तविकता बाहिरियो– त्यहाँ त जालझेल गरिएछ । अहिले एकले अर्कोलाई दोष लगाउने काम जारी छ ।यहाँ गल्ती, कमीकमजोरी सबै पक्षबाट भएको छ । प्रतिनिधिसभाजस्तो जनमतको उच्च सम्मान पाएर गएको सभाले विधेयकजस्तो कुरा पनि नपढीकन, नबुझीकन थपडी बजाएर पास गर्नुलाई सानो गल्तीका रूपमा लिन हुँदै हुन्न । अर्कातिर ‘कुलिङ अफ पिरियड’ राख्नुहुन्न भनेर लावा–लस्कर नै लागेर दलका नेता र मन्त्रीलाई दबाब दिइरहेका उच्च पदस्थ कर्मचारीले चलखेल नगरी विधेयकमा पक्कै पनि जालझेल भएको छैन ।हाम्रै बेथिति पनि हैरौं न ! भनसुन गरेरै भए तापनि राम्रो ठाउँमा पदस्थापन र सरुवा हुन कर्मचारी मरिहत्ते गर्छन् । हुने कामलाई समेत यसो भएन, उसो पुगेन भनेर फाइल नअड्काएसम्म आफू कर्मचारी भएजस्तै लाग्दैन । टाठाबाठा नागरिकमा नहुने कामलाई समेत भनसुन गरी, अलिअलि आर्थिक प्रलोभन देखाई आफ्नो कामको फाइदा उठाउने प्रवृत्ति व्यापक छ । हाम्रो नेतृत्व वर्गमा उच्च राजनीतिक संस्कारको अभाव छ । माननीय भएपछि जे गर्दा पनि हुन्छ भन्ने खराब सोच र विचारले भ्रष्ट मानसिकता विकास भएको छ । उच्च पदस्थ कर्मचारीसँग चाकरी र चाप्लुसी गरेर आफूसहित आफ्नाहरूको फाइदाभन्दा माथि उठ्न नसक्नु पनि नेताहरूको विडम्बना नै हो ।निजी क्षेत्र गुणस्तरहीन वस्तु तथा सेवाहरू दिएर उच्च मुनाफा लिनमा नै मस्त छ । यहाँ स्वास्थ्यमा खेलबाड, शिक्षामा खेलबाड अनि मृत्युमाथि समेत व्यापार गर्नेहरूको जमात ठूलो छ । हरेक क्षेत्रमा बिचौलिया हाबी भएका छन् । उदाहरणका लागि किसानले प्रतिकेजी २० रुपैयाँमा बेचेको वस्तु उपभोक्ताले सय रुपैयाँ हालेर किन्न बाध्य छौं ।यस्ता बिचौलिया हरेक क्षेत्रमा सलहझैं छन् । कतिपय अवस्थामा सरकारले नै बिचौलियाको भूमिकासमेत निर्वाह गरेका घटना सार्वजनिक भइरहन्छन् । यस्तो अवस्थामा राज्य निरीह छ । दण्डहीनताको अवस्था व्यापक भएको छ । जब राज्य निरीह हुन्छ, तब नैतिकता हराउँदै जान्छ । जो इमानदार छ, जसले नीति नियमको पालना गरेको हुन्छ, उसले नै दुःख पाउने अवस्था सिर्जना हुन्छ । अहिले हाम्रो अवस्थासमेत यही रूपमा अगाडि बढेको छ ।व्यापारीले मल लुकाएर राख्छन्, किसान मलको अभावमा तड्पिएका छन् । नागरिकले काम गर्न छोडे । अलि अलि पैसा खोजेर विदेशिने चक्करमा सरकारलाई नै पैसा दिने नागरिकलाई समेत असल भन्न भएन । पैसा लिएर नागरिकलाई कहिले शरणार्थी बनाउने त कहिले भिजिट भिसाको काण्ड समाउनुलाई कुन रूपमा हेर्ने ? समयले अवश्य पनि मूल्यांकन गर्दै जाला ।प्राकृतिक विपद्, सडक दुर्घटना, हत्याहिंसा, बलात्कारजस्ता घटनाले हामीलाई दुख्न छाडेको छ । मानवीय संवेदनशीलता हराउँदै गएको छ । जुन पीडक हो, उसलाई सबैले ओत्ने र जुन वास्तविक पीडित हो, उसले परिवारभित्रैबाट समेत न्याय नपाउनुलाई के भनेर बुझ्ने ? तसर्थ, अबको हाम्रो लडाइँ आफैंसँग हुन जरुरी छ । हामीले आफूले आफैंलाई झोला भिर्नेबाट होइन, झोले मानसिकता भएकाबाट टाढै राखौं ।"
विश्वविद्यालयप्रति प्रधानमन्त्रीको दृष्टिकोण के हो ?,"शिक्षा प्रणालीको गुणस्तर अभिवृद्धिका लागि नेतृत्व गर्नुपर्ने पदमा बसेका प्रधानमन्त्री केपी शर्मा ओलीको अभ्यास भने फरक देखिन्छ । विशेषतः त्रिभुवन विश्वविद्यालय (त्रिवि) को शैक्षिक, प्राज्ञिक र प्रशासनिक क्षेत्र अस्तव्यस्त पार्नमा उनको प्रत्यक्ष भूमिका छ ।चैत १५ देखि उपकुलपति पद रिक्त छ, तीन महिनाभित्र नयाँ उपकुलपति नियुक्त गर्नुपर्ने प्रावधानलाई प्रधानमन्त्री तथा त्रिविका कुलपतिले बेवास्ता गरेका छन् । वार्षिक नीति तथा कार्यक्रम र बजेट तर्जुमा गर्न गत शुक्रबार बस्न लागेको सिनेट बैठक आइतबार सारिएको थियो तर अन्तिम समयमा प्रधानमन्त्रीकै निर्देशनमा त्यो पनि स्थगित भयो । यसरी उनी स्वयंले त्रिवि ऐन र नियमको उल्लंघन गरेका छन् । यस्तो अवस्था मुलुकका लागि दुःखद् हुँदै हो । यो समग्र शृंखलाले विश्वविद्यालयप्रति प्रधानमन्त्रीको दृष्टिकोण नै के हो भन्ने गम्भीर प्रश्न पनि खडा भएको छ । प्रश्न के हो भने के प्रधानमन्त्री साँच्चिकै त्रिविमा सुधार चाहन्छन् ? चाहन्छन् भने उनको शैलीले त्रिविलाई किन पछाडि धकेलिरहेको छ ? बहस यसैमा केन्द्रित हुनुपर्छ ।अघिल्लो वर्ष ओली सरकारमा आएको दुई साता अर्थात् साउन १५ मा सिनेट बसेको थियो । तर ओलीले नीति तथा कार्यक्रम पारित हुन दिएनन्, केवल बजेट पारित गरेर अनौठो अवस्था सिर्जना गरे । नीति तथा कार्यक्रमबिनाको बजेट पारित गरिदने कस्तो सोच, योजना र नेतृत्व हो तर यस्तो नियति भोग्न त्रिवि बाध्य भयो । हुन त तत्कालीन उपकुलपति केशरजंग बराललाई सुरुवातमै दबाबमा पार्न ओलीले यस्तो रणनीति लिएका थिए । तर देशको प्रधानमन्त्रीले बुझ्नुपर्ने के हो भने त्रिभुवन विश्वविद्यालय कुलपति वा उपकुलपतिको ‘इगो’ जुधाउने अखडा होइन, देशका५ लाख विद्यार्थीको भविष्यसँग जोडिएको संस्था हो । अझ बर्सेनि हिसाब गर्ने हो भने दसौं लाख विद्यार्थी, तिनका अभिभावक र सिंगो समाजलाई निराश बनाउने यस्तो शैली प्रधानमन्त्रीले नै प्रदर्शन गर्नु चिन्ताको विषय हो । यसपालि पनि सिनेट बसाल्न कुलपति संवेदनशील देखिएका छैनन् ।नेपालमा विश्वविद्यालयप्रति प्रधानमन्त्री र राजनीतिक दलहरूको हस्तक्षेप पुरानै समस्या हो । त्रिविको घट्दो प्रतिष्ठा र अन्तर्राष्ट्रियस्तरमा कमजोर वरीयताको मुख्य जिम्मेवार पनि राजनीतिक हस्तक्षेप नै हो । तर विश्वविद्यालयको कुलपति रहेका प्रधानमन्त्रीले विश्वविद्यालयमा सुधार ल्याउलान् भन्ने आधारभूत अपेक्षा पनि असम्भवजस्तै भएको छ । प्रधानमन्त्री ओलीले पनि त्रिविको कुलपतिको पदलाई जिम्मेवारी होइन, हस्तक्षेप गर्ने औजारका रूपमा लिएका छन् । यसपालि पनि सिनेट बस्न ढिलाइ हुँदा त्रिभुवन विश्वविद्यालयको नीति तथा कार्यक्रम र बजेट अन्योलमा परेको छ । त्यस्तै विश्वविद्यालयबाट शैक्षिक उपाधि प्राप्त ९० हजार विद्यार्थीले यसपालिको दीक्षान्त समारोहमा भाग लिने अपेक्षा गरिएको छ । तर त्यसको सूची अनुमोदन गर्न सिनेट अनिवार्य हुन्छ । यसले त्रिविको क्यालेन्डर पनि फेरि अस्तव्यस्त हुने जोखिम छ ।प्रधानमन्त्रीले उपेक्षा गरेपछि तत्कालीन उपकुलपति बरालले मार्गप्रशस्त गरिदिएको पनि सय दिन भएको छ । बरालले चैत १५ मा राजीनामा दिएका थिए तर स्वीकृत भने चैत २८ मा मात्र भयो । वैशाख २ मा खड्ग केसीलाई निमित्त उपकुलपतिको जिम्मेवारी प्रदान गरियो । तर तीन महिनाभित्र नयाँ उपकुलपति नियुक्त गर्नुपर्ने कानुनी प्रबन्धलाई बेवास्ता गरिएको छ । अघिल्लो पटक खुला प्रतिस्पर्धाबाट नियुक्तिको प्रक्रिया थालनी गरिएकामा यसपालि प्रधानमन्त्री ओली भने सिधै नियुक्ति वितरण गर्ने मनस्थितिमा छन् । यसरी त्रिविमा सुरु भएको सामान्य सुधारको प्रयास पनि फेरि विच्छेद हुने भएको छ ।यस्तै गतिविधिले हो, युवामा नेपालकै शिक्षा प्रणालीप्रति अनाकर्षण बढेको । शैक्षिक संस्थामा यस्तै अनिश्चय र हस्तक्षेपले उच्च शिक्षाका लागि विदेश पलायन बढ्दो छ । प्रधानमन्त्री र उनका सहयोगी दलमा यो विषयमा किञ्चित् पनि संवेदनशीलता देखिएको छैन । अझ, अघिल्लो पटक झन्डै दुई तिहाइ सरकारको नेतृत्व गर्दा पनि प्रधानमन्त्री ओलीले उच्चस्तरीय शिक्षा आयोगको प्रतिवेदन (२०७५) लुकाएर राखे । यसपालि पनि त्रिविको सम्पत्तिको खोजबिन गर्न गठित समितिको प्रतिवेदन पुसमै बुझे पनि हालसम्म सार्वजनिक गरेका छैनन् । उपकुलपतिमा ‘मेरिटोक्रेसी’ लागू गर्नुको सट्टा भागबन्डा मात्र गरिएको छ । काठमाडौं, संस्कृत, कृषि र पोखरा विश्वविद्यालयमा दलीय भागबन्डाअनुसार नियुक्ति गरिएको छ ।राज्यकै संरक्षणमा त्रिविमा अहिले चरम अराजक छ । प्राध्यापकमाथि हातपात, कार्यकक्षमा तोडफोड र ताला लगाउने प्रवृत्ति सामान्यजस्तै भएको छ । यस्ता अराजक गतिविधिमा प्रधानमन्त्रीका रूपमा कुनै चासो छैन । ताला खोल्नसमेत सर्वोच्च अदालतको आदेश कुर्नुपर्ने अवस्था त्रिविको विडम्बना हो । तर पनि सुरक्षा दिने जिम्मेवारी त गृह प्रशासनको हो । त्यसमा कांग्रेसको प्रतिनिधित्व गर्ने रमेश लेखकसँग तत्कालीन शिक्षामन्त्री विद्या भट्टराईले याचना माग्नुपरेको र अहिले पनि पदाधिकारीहरू विश्वविद्यालय जान नसक्ने अवस्था विद्यमान रहेबाट पनि सरकार कति बेपर्वाह छ भन्ने प्रस्ट हुन्छ ।के देशको शिक्षा क्षेत्रमा यस्तै बेथिति चलिरहने हो ? अनि देशको नेतृत्व गरेका प्रधानमन्त्री, मन्त्री र दलहरूले नै बेथितिलाई संरक्षण र प्रवर्द्धन गर्ने हो ? अनि विद्यार्थी नेताहरू पनि कलम, कापी बोकेर विश्वविद्यालय जानको सट्टा चक्कु र डन्डा बोकेर गइरहने हो ? अनि नागरिक समाज पनि यो सब देखेर मौनधारण गरिरहने हो ? होइन भने समाजले बोल्नुपर्ने, लेख्नुपर्ने आकस्मिक समस्या यही हो । नागरिक चेतना र सार्वजनिक दबाब बलियो भए मात्र विश्वविद्यालयको हविगतमा सुधार हुनेछ, देशको भविष्य उज्यालो हुनेछ ।"
निर्वाचन प्रणाली परिवर्तनको प्रस्तावना,"संविधान जारी भई लागू भएको एक दशक पुग्न लाग्दा संविधान संशोधनको बहस सुरु भएको छ । संविधान कार्यान्वयनका दौरान प्राप्त सकारात्मक–नकारात्मक अनुभवहरूको समीक्षासहित यसको पुनरावलोकन गर्नु जरुरी छ ।त्यस आधारमा देश र जनताको अधिकतम हितलाई केन्द्रमा राखी अग्रगामी एजेन्डासहित संविधान संशोधन हुनुपर्दछ । संविधान संशोधनका हकमा शासकीय प्रणाली, संघीयतालगायत धेरै विषयहरू बहसमा छन् । बहसको केन्द्रमा अहिले निर्वाचन प्रणाली झन् बढी महत्त्वपूर्ण एजेन्डाका रूपमा छ ।नेपालमा निर्वाचनको इतिहास लामो छ । संवैधानिक परिपाटी सुरु भएपछि संविधानमै निर्वाचन प्रणालीको प्रावधान राखियो । विभिन्न वर्ग, समुदाय, समूह, जातिहरूले आ–आफ्ना नाइके/अगुवा छनोट गर्ने आफैंले बनाएका स्वीकार्य विधिहरूबाट प्रारम्भ भएको छनोट वा निर्वाचनको विधि अहिलेको आधुनिक र वैज्ञानिक अवस्थासम्म आइपुगेको छ ।नेपालमा जनक्रान्तिद्वारा सामन्ती राजतन्त्रात्मक व्यवस्थाको अन्त्य भई लोकतन्त्र र गणतन्त्र आएपछि सार्वभौम जनताले आफ्नो शासन आफैंले गर्ने व्यवस्था स्थापना भयो । जनताले जनसार्वभौमसत्ता अर्थात् राजकीय सत्ताको प्रयोग आफूले मत दिएर निर्वाचित गरेका जनप्रतिनिधिमार्फत गर्ने लोकतान्त्रिक परिपाटी ल्याइयो । त्यसको प्रयोग निर्वाचनद्वारा हुने गर्दछ ।राजनीतिक प्रणालीको संस्थागत विकास निर्वाचन प्रणालीबाट नै हुन्छ । लोकतान्त्रिक व्यवस्थामा निर्वाचन नै राजनीतिको मूल आधार हो । निर्वाचन लोकतन्त्रको सुन्दरता हो, मूल मर्म हो । आजको प्रश्न, जनताको वास्तविक प्रतिनिधित्व हुने र आफ्ना प्रतिनिधिमार्फत शासन गर्ने परिपाटीलाई सुनिश्चित गर्न कस्तो निर्वाचन प्रणाली उपयुक्त होला ?निर्वाचन लोकतन्त्रको जग हो । आवधिक निर्वाचनद्वारा जनताबाट अनुमोदन भइरहनुपर्ने भएकाले दल र नेताहरू जनताप्रति उत्तरदायी हुन बाध्य हुन्छन् । यसरी लोकतन्त्र र निर्वाचनबीचमा अनन्य सम्बन्ध छ । जहाँ निर्वाचन प्रभावकारी हुँदैन, त्यहाँ लोकतन्त्र कमजोर हुन्छ, जहाँ लोकतन्त्र कमजोर हुन्छ, त्यहाँ चुनाव देखावटी मात्र हुन्छ । त्यसैले निर्वाचन विधि पद्धतिको शुद्धता लोकतन्त्रको आधारभूत सर्त हो । लोकतान्त्रिक निर्वाचनले राजनीतिक दल, नेता र राज्यका निकायहरूलाई जनताप्रति जवाफदेही बनाउँछ । निर्वाचन स्वच्छ, निष्पक्ष भएन भने यसले विश्वसनीयता गुमाउँछ । ‘शक्ति र सत्ताबाहेक अरू सबै भ्रम हो’ भन्ने मेकियावेलीको कथनअनुसार निर्वाचन सत्तामा पुग्ने भर्‍याङ मात्र बन्न पुग्छ । जस्तोसुकै धाँधली गरेर पनि चुनाव जित्नु एकमात्र ध्येय हुन्छ ।अमेरिकी विद्वान् जेफर्सनले भनेझैं ‘निर्वाचन प्रणाली सरल, सहज र जनताले बुझ्ने हुनुपर्दछ ।’ ‘वादे–वादे जायते तत्त्वबोध’ भनेजस्तै बहस छलफलबाट हामीले अपनाएको विधिलाई हाम्रो सन्दर्भमा अझ बढी समयसापेक्ष, समावेशी र जनमुखी बनाउँदै जानुपर्ने हुन्छ ।समस्याविश्वमा पहिलो हुने निर्वाचित हुने, समानुपातिक, मिश्रित, एकल संक्रमणीय, दोहोरो मत, चक्रीय आदि निर्वाचन प्रणालीहरू प्रयोगमा छन् । नेपालमा सरकार निर्माण गर्ने संसद् प्रतिनिधिसभा र प्रदेशसभाको निर्वाचनमा मिश्रित निर्वाचन प्रणाली अपनाइएको छ । जसमा साठी प्रतिशत प्रत्यक्ष वा पहिलो हुने निर्वाचित हुने र चालीस प्रतिशत समानुपातिकको व्यवस्था गरिएको छ ।हाम्रो शासकीय स्वरूप र निर्वाचन प्रणालीले धेरै समस्या सिर्जना गरेको छ । यो प्रणालीले न राजनीतिक स्थिरता दिन सक्यो न वास्तविक रूपमा समानुपातिक समावेशिता सुनिश्चित गर्न सक्यो । अहिलेको समानुपातिक प्रणाली आशातित उपलब्धिमूलक नभएको बरु दुरुपयोग भएको देखिन्छ । त्यसैले अब हाम्रो धरातलीय यथार्थतालाई सम्बोधन गर्ने समावेशी, व्यावहारिक र वैज्ञानिक निर्वाचन प्रणाली ल्याउन जरुरी छ ।यो निर्वाचन प्रणालीमा कुनै दलले बहुमत प्राप्त गर्न नसक्ने हुँदा राजनीतिक अस्थिरता हुन्छ । त्रिशंकु संसद्का कारण सरकार बनाउन गठबन्धन गर्नुपर्ने बाध्यता हुन्छ । गठबन्धन गर्नैपर्ने बाध्यता छ, तर हामीमा गठबन्धन संस्कृतिको अभाव छ । विचार सिद्धान्त नमिल्नेहरूको बीचमा सत्ता स्वार्थका लागि मात्र गठबन्धन गर्नुपर्ने, ती गठबन्धन पनि भत्किरहने नियति भोग्न देश बाध्य छ । सरकार र दलहरूको ध्याउन्न जनसेवा, विकास निर्माणभन्दा पनि सरकार ढाल्ने र सत्तामा पुग्ने मात्र देखिन्छ । त्यतिमात्र होइन, पटक–पटक संसद् विघटनका शृंखला पनि झेल्नुपरिरहेको छ । यस परिपाटीमा दलहरूले मौलिकता गुमाउने, अस्थिरता मौलाउने र दलीय प्रणाली कमजोर हुने अवस्था छ ।यो प्रणाली सुसंस्कृत नभएर ज्यादै खर्चिलो, अवैज्ञानिक र अव्यावहारिक छ । यसबाट न चुनाव निष्पक्ष हुन्छ न चुनावी विकृति रोकिन्छ । राजनीति जनताको हातबाट अपहरित हुँदै छ र आपराधिक, डन, तस्कर, माफिया, गैरराजनीतिक व्यक्तिहरू निहित स्वार्थका लागि चुनाव लड्ने, जित्ने, संसद्मा पुग्ने, मन्त्री बन्ने र आफ्नो स्वार्थ पूरा गर्ने प्रवृत्ति हावी हुँदै गएको छ । जसको कारण राजनीति नै भ्रष्टीकरण र अपराधीकरणको कुबाटोतर्फ मोडिँदै छ । चुनावमा खर्च हुने धनराशी बैंकिङ प्रणालीमा देखिँदैन, स्रोत र खर्च दुवै अपारदर्शी हुन्छ । चुनाव जित्न माफिया, ठेकेदार, व्यापारी गुहार्नुपर्ने विडम्बना छ । चुनावमा पैसा र खानपानको प्रवृत्तिले उम्मेदवार र मतदाता दुवै पथभ्रष्ट हुने अवस्था छ । परिणामस्वरूप जनताका वास्तविक प्रतिनिधि, इमानदार र योग्य राजनीतिक कार्यकर्ता चुनावमा प्रतिस्पर्धा गर्न नसक्ने अवस्था बन्दै गएको छ । यसले जनतामा असन्तुष्टि र निराशा फैलाएको छ ।निर्वाचित व्यक्ति आफ्नो निर्वाचन क्षेत्रमा मात्र केन्द्रित हुने बाध्यता छ । एउटा निर्वाचन क्षेत्रबाट निर्वाचित सांसद देशको प्रधानमन्त्री बन्छ । तर न उसले देशभरिका जनताप्रति दायित्वबोध गर्छ न देशभरिका जनताले प्रधानमन्त्रीलाई आफ्नो प्रतिनिधि मानेर अपनत्व र स्वामित्वको अनुभूति गर्छन् । प्रधानमन्त्री, मन्त्रीहरू अर्को चुनाव जित्नका लागि योजना, बजेट, सेवासुविधा आफ्नो क्षेत्रमा खन्याउने प्रवृत्ति नाङ्गो रूपमा देखिएको छ । यसरी न राष्ट्रिय दृष्टिकोण बन्छ, न सत्तामा आम जनताको पहुँच हुन्छ । न देशको सन्तुलित विकास नै हुन्छ ।हाम्रो तीतो अनुभवको निष्कर्ष हो, वर्तमान निर्वाचन प्रणालीका विकृतिबाट मुक्ति जरुरी छ । निर्वाचन लड्ने दल, उम्मेदवार, मतदाता सबैलाई भ्रष्ट बनाउने प्रणाली अब बदल्नै पर्दछ । नेपालमा राजनीतिक स्थिरता र समानुपातिक समावेशी प्रतिनिधित्वलाई सुनिश्चित गर्न निम्न तीनवटा विकल्पमध्ये सबैभन्दा उपयुक्त विकल्पमा जानु जरुरी देखिन्छ ।पहिलो विकल्प : अहिलेको निर्वाचन प्रणालीको विकल्प पूर्ण समानुपातिक प्रणाली हुन सक्छ । यो समावेशी प्रणाली हो । यो प्रणालीको सुन्दरता भनेको जनप्रतिनिधिमूलक संस्थाहरूमा सबै वर्ग, क्षेत्र, समुदाय, जाति, भाषा तथा सीमान्तकृत समुदायको समानुपातिक प्रतिनिधित्व हुन्छ । पैसावाला, गुन्डा, नातागोता, तथाकथित प्रभावशालीको बिगबिगीजस्ता विसंगति कम हुन्छन् । अनावश्यक तडकभडक हुँदैन । कम खर्चिलो, आर्थिक चलखेल धेरै नहुने, व्यक्ति हाबी नहुने भएकाले संसारमा तुलनात्मक रूपमा यो प्रणाली राम्रो मानिन्छ । लोकतन्त्र र दलीय राजनीतिलाई बलियो बनाए पनि यो प्रणालीको नराम्रो पक्ष अस्थिरता हो । यस प्रणालीमा कुनै पनि दलले संसद्मा बहुमत ल्याउने सम्भावना नभएकाले राजनीतिक स्थिरता हुँदैन ।संसद्मा पूर्ण समानुपातिक निर्वाचन प्रणाली अपनाउँदा सँगसँगै शासकीय स्वरूपमा पनि परिवर्तन जरुरी हुन्छ । संसद्बाट सरकार प्रमुख अर्थात् प्रधानमन्त्री छान्ने प्रणाली बदल्नुपर्दछ । राजनीतिक स्थिरताका लागि देशको कार्यकारी प्रमुख प्रत्यक्ष रूपमा जनताबाट निर्वाचित गर्ने प्रणाली अपनाउनुपर्दछ । स्थानीय निकायमा अध्यक्षात्मक प्रणाली हामीले अवलम्बन गरिनै सकेका छौं ।राजनीतिक स्थिरता र समानुपातिक समावेशिताको सुनिश्चितताका लागि संसद्मा पूर्ण समानुपातिक निर्वाचन प्रणाली र जनताबाट प्रत्यक्ष निर्वाचित राष्ट्रपतिको कुरा पनि उठ्ने गर्छ । प्रत्यक्ष निर्वाचित राष्ट्रपति निरंकुश हुने खतरा हुन सक्छ । त्यसैले संसदीय निगरानी र नियन्त्रण सहितको प्रत्यक्ष निर्वाचित राष्ट्रपति प्रणाली अपनाउनुपर्दछ । राष्ट्रपतिले निर्वाध रूपमा पाँच वर्ष काम गर्न पाओस् । तर राष्ट्रपतिलाई निरंकुश बन्नबाट रोक्न आवश्यक परे संसद्ले महाभियोग लगाएर पदमुक्त गर्न सक्ने व्यवस्था गर्नुपर्दछ ।यो प्रणाली अपनाउँदा सांसदहरूलाई कार्यकारी होइन, पूर्ण रूपमा विधायिकी जिम्मेवारी दिनुपर्दछ । सांसदहरू मन्त्री नहुने र कानुन, नीति निर्माणका काममा केन्द्रित हुनुपर्छ । गैरसांसद राजनीतिक वा विज्ञ विशेषज्ञ व्यक्तिबाट मन्त्रिपरिषद् बनाउनुपर्दछ । तब वैज्ञानिक कार्यविभाजन हुन्छ र राष्ट्र निर्माणको राष्ट्रिय दृष्टिकोण बन्न सक्छ ।दोस्रो विकल्प : पहिलो हुने निर्वाचित हुने समानुपातिक समावेशी निर्वाचन प्रणाली । यो एक प्रकारको मिश्रित निर्वाचन प्रणाली हो । संविधानले नै सुनिश्चित गरेको समानुपातिक समावेशिता कायम गर्ने गरी सबै पद प्रत्यक्ष निर्वाचनबाट नै पूरा गरिने र त्यसैमा समानुपातिकता सुनिश्चित गरिनुपर्छ । प्रत्यक्ष निर्वाचनमै उम्मेदवारी दिँदा लक्षित समूहगत रूपले चक्रीय आधारमा निर्वाचन क्षेत्र संरक्षण गरिन्छ । यस प्रणालीमा समानुपातिक प्रतिनिधित्व सुनिश्चित गरी प्रत्यक्ष निर्वाचनमा जान निर्वाचन क्षेत्रहरू नै जातिगत, क्षेत्रगत र लैंगिक आधारमा आरक्षण हुनुपर्ने हुन्छ । त्यसैअनुसार प्रत्येक क्लस्टरमा महिला, दलित, जनजाति, मधेशी, मुस्लिम, अल्पसंख्यक, अपांगताको हिस्सा स्पष्ट उल्लेख गर्नुपर्छ ।‘समानुपातिक समावेशी पहिलो हुने निर्वाचित हुने प्रणाली’ राखेमा बलियो र स्थिर सरकार बन्ने कुरा सुनिश्चित हुन्छ । प्रत्यक्षतर्फ नै दलित, महिलालगायत अन्य समावेशी प्रतिनिधित्व पनि निश्चित हुन्छ । यस प्रणालीबाट समानुपातिक समावेशी प्रतिनिधित्वसँगै राजनीतिक स्थिरताको ग्यारेन्टी हुन सक्छ ।तेस्रो विकल्प : राष्ट्रिय सभालाई पूर्ण समावेशी बनाउने, प्रतिनिधिसभा पूर्णरूपमा प्रत्यक्ष निर्वाचित प्रणाली अपनाउने । राष्ट्रिय सभामा सबै वर्ग, जाति, समुदायको समानुपातिक समावेशिता सुनिश्चित हुनेछ । यस प्रणालीको राम्रो पक्ष भनेको कुनै राजनीतिक दलले बहुमत ल्याउन सक्ने भएकाले राजनीतिक स्थिरता हुन्छ । तर निर्वाचनमा हुने असीमित खर्च, धाँधली, किनबेच र निर्वाचन जित्नका लागि जुनसुकै हतकण्डा अपनाउने विकृति भने जीवितै रहने खतरा हुन्छ ।यतिबेला ‘थ्रेसहोल्ड’को विषय पनि चर्चामा छ । बहुदलीय व्यवस्थामा दल खोल्ने, सञ्चालन गर्ने र दलीय मान्यता पाउने कुरा संवैधानिक अधिकार हो । बहुदलीय व्यवस्थामा प्राप्त मतका आधारमा राष्ट्रिय मान्यता दिने कुरा संविधान र बहुदलीयताको भावनाविपरीत हुन्छ । दलीय हैसियतका लागि ‘थ्रेसहोल्ड’ राख्नु एक प्रकारको ‘दलीय सिन्डीकेट’ हो । त्यसकारण ‘थ्रेसहोल्ड’को व्यवस्था हटाउनुपर्छ । संसद्मा प्रतिनिधित्व गर्ने दलले राष्ट्रिय मान्यता पाउने व्यवस्था गर्नुपर्दछ ।हाम्रो देशको सन्दर्भमा जनप्रतिनिधिहरूको संख्या ठूलो भएकाले यति धेरै मन्त्री, सांसद, पालिका प्रतिनिधिहरू देशले पाल्न सक्दैन भन्ने व्यापक जनगुनासो छ, जो सत्य हो । त्यसैले अब मन्त्री, सांसद र स्थानीय तहका जनप्रतिनिधिको संख्या घटाउन निर्मम बन्नैपर्दछ । यतिबेलाको संख्यामा कम्तीमा पचास प्रतिशत घटाएर ‘साइज डाउन’ गरिनुपर्दछ ।प्रदेश र स्थानीय तहको संख्या पनि घटाउनु उपयुक्त हुनेछ । त्यसरी नै स्थानीय निर्वाचन गैरदलीयतामा आधारित बनाउनुपर्दछ । जसले गर्दा स्थानीय तहमा अति राजनीतीकरण नहुने र विकास निर्माण एवं जनसेवामा दलीय आग्रह पूर्वाग्रह न्यूनीकरण हुनेछ । सुशासनको दृष्टिले यो एउटा महत्त्वपूर्ण कदम हुनेछ ।एउटै व्यक्ति आजीवन पदमा बसिरहने प्रवृत्ति लोकतन्त्रमा सुहाउँदैन । राजाहरू, तानाशाहहरू लामो समय पदमा आसीन भइरहन्छन् । यतिबेला त जनताबाट निर्वाचित भएका जनप्रतिनिधिहरू पनि बाँचुञ्जेल लिसो टाँसिएजस्तै पदमा बसिरहने रोग छ । यो लोकतान्त्रिक आचरणविपरीत सामन्ती प्रवृत्ति हो । त्यसैले जनतामा दल र नेताहरूप्रति आक्रोश छ । राज्यका महत्त्वपूर्ण पदहरू निश्चित व्यक्तिहरूको कब्जामा रहिरहने कुराले हाम्रो लोकतन्त्रलाई गिज्याइरहेको छ । नेतृत्व रूपान्तरण र हस्तान्तरण पनि लोकतन्त्रको अपरिहार्य विशेषता हो । हामीले गाउँपालिका र नगरपालिका प्रमुखमा संविधानको धारा २१५ र २१६ अनुसार दुई कार्यकाल मात्र निर्वाचित हुन पाउने व्यवस्था गरेकै छौं । त्यसैले अब हरेक पदका लागि उमेर हद र निश्चित अवधि तोकिनुपर्दछ । आमरूपमा एक व्यक्ति एक पदमा दुई कार्यकालभन्दा बढी निर्वाचित हुन नपाउने व्यवस्था गरिनुपर्दछ ।"
कुपोषितले पर्खिरहेको राज्य,"कडा खालको कुपोषणको समस्या भएका बालबालिकाले खाने ‘एफ ७५’ र ‘एफ १००’ नामका औषधि (धूलो दूध पाउडर) को ६ महिनायता अभाव छ । प्रभावकारी वैकल्पिक खाद्य पदार्थकै अभाव हुँदा त्यस्ता बालबालिकाको उपचार थप जटिल बनेको छ । उनीहरूको जीवनसमेत संकटमा परेको छ ।स्वास्थ्य सेवा विभागको तथ्यांकअनुसार मुलुकभर करिब ४० हजार शीघ्र (कडा) कुपोषित बालबालिका छन् । गत वर्ष कुपोषणकै कारण ५२ जनाको मृत्यु भएको थियो । परिस्थिति र तथ्यांक दुवैले गम्भीर अवस्थाको संकेत गर्छ । तर चालु आर्थिक वर्षको अन्तिमसम्म पुग्दा पनि विभागले ‘एफ ७५’ र ‘एफ १००’ लगायतका कैयौं अत्यावश्यक औषधि खरिद प्रक्रिया अगाडि बढाउन सकेको छैन ।बजेट अभाव जस्ता कारणले यस्तो भएको पनि होइन । चालु आर्थिक वर्षमा पोषक तत्त्व खरिद गर्न ४१ लाख ५५ हजार रुपैयाँ उपलब्ध छ । बरु टेन्डरमा मूल्य विवादका कारण खरिद गर्न नसकिएको हो । यस्तो अवस्थामा खरिद प्रक्रियामा रहेका समस्याको गाँठो फुकाउन राज्यले आफ्नो उपस्थिति देखाउनुपर्छ ।बुटवलस्थित पोषण पुनःस्थापना केन्द्रमा फागुनदेखि नै ‘एफ ७५’ र ‘एफ १००’ को अभाव हुँदा उपचारमा आएका बालबालिका प्रभावित भएका छन् । ती औषधिको अभावका कारण आफैंले बनाएका दूध, जाउलो, लिटो, दालभातलगायत पोषणयुक्त खाना खुवाउने गरिएको छ । फागुनयता ७५ जनालाई घरेलु पोषक तत्त्व खुवाएर उपचार गरी पठाइएको केन्द्रको भनाइ छ ।केन्द्रमा पश्चिम नवलपरासी, पाल्पा, गुल्मी, रूपन्देही, अर्घाखाँची र कपिलवस्तुसम्मका बालबालिका उपचारका लागि आउने गर्छन् । त्यस्तै, राजविराजस्थित गजेन्द्रनारायण सिंह अस्पताल मातहतमा रहेको केन्द्रमा पनि औषधिकै अभावले सात महिनादेखि डेरीको दूधलाई ‘प्युरीफाई’ गरी एफ–७५ र एफ–१०० सरह बनाउने प्रयास गरिँदै आइएको छ ।यद्यपि, ‘एफ ७५’ र ‘एफ १००’ मा भिटामिन, जिंक, अन्य खनिजलगायतका उच्च पोषक तत्त्व हुन्छन् । त्यसैले पनि कडा खाले कुपोषण भएका बालबालिकाका लागि प्रभावकारी हुने गर्छ । यसको विकल्पस्वरूप खुवाइने घरेलु पोषक तत्त्व औषधि जस्तो प्रभावकारी हुँदैनन् । त्यसैले प्रचलित औषधिको पूर्ति नै एक मात्र विकल्प हो ।अभाव बढ्दै गए पनि स्वास्थ्य सेवा विभागबाट कुपोषितसँगै अन्य शारीरिक रोग भएका बालबालिकालाई खुवाउने पोषक तत्त्व एफ ७५, एफ १०० लगायतका औषधि खरिद गर्न अझै टेन्डर आह्वान भएको छैन । यसको कारण पनि फरकफरक बताइन्छ । आपूर्तिकर्ताहरूको मिलेमतोमा एउटा मात्र कम्पनीले लागत मूल्यभन्दा बढीमा टेन्डर हाल्नु, समयमा टेन्डर आह्वान नगर्नु, कर्मचारी र सप्लायर्सबीच कुरा नमिल्नु प्रमुख कारण हुन् ।औषधि खरिद गर्न टेन्डर गर्दा विगतको लागत मूल्यभन्दा बढाएर राख्न नमिल्ने भएकाले खरिदमा ढिलाइ भएको हो । तैपनि, कानुनविपरीत र अनियमितता नहुने गरी आवश्यक औषधिको मूल्यका बारेमा बजार मूल्यांकन गरेर लागत मूल्य तयार पार्न सकिने विकल्प प्रयोग हुन सक्छ । अर्कोतर्फ, निर्णय गर्ने उच्चदेखि तल्लो तहका कर्मचारी पटकपटक हेरफेर हुँदा फाइल अगाडि बढाउन ढिलाइ भएको अधिकारीहरू बताउँछन् । प्रशासनिक क्षेत्रमा सरुवा–बढुवा नियमित प्रक्रिया मानिने भए पनि त्यसले अन्य नियमित काममा असर नपरोस् भन्नेमा सचेत बन्नुपर्छ ।अल्पकालीन र दीर्घकालीन रणनीतिका अनेक उपाय हुन सक्छन्, तर अहिलेलाई भने यथाशीघ्र आपूर्तिमै ध्यान दिनुपर्छ । दातृ निकायको खोजी पनि एउटा विकल्प हुन सक्छ । साथसाथै, समय छँदै अभावको आकलन नगर्ने र खरिद प्रक्रिया पनि अघि बढाउन वास्ता नगर्ने अधिकारीहरूलाई पनि जवाफदेही बनाइनुपर्छ । किनकि, खरिद गर्न बजेट पनि छ, संसारभर औषधि उत्पादन पनि भएका छन् तर समयमै खरिद नगरेर औषधिकै अभाव सिर्जना भई बालबालिकाको उपचार प्रभावित हुने विषय जवाफदेहिताविहीन हुनै सक्दैन ।स्वास्थ्य सेवामा समान पहुँच संवैधानिक हक हो । त्यसैले कुपोषणको समस्यामा रहेका बालबालिकाले आवश्यक औषधि उपचार पाउने वातावरण बनाउनु सरकारको दायित्व हो । यद्यपि, कुनै पनि स्वास्थ्य समस्या भएर उपचार पाउने हकभन्दा महत्त्वको विषय स्वास्थ्य समस्या नै आउन नदिनु हो ।कुपोषणको हकमा पनि यही सूत्र अवलम्बन गरिनुपर्छ । सामान्यतयाः शिक्षाको पहुँच कम भएको, स्वास्थ्य चेतनाको अभाव रहेको, गरिबी दर बढी रहेको, तुलनात्मक रूपमा दुर्गम ठाउँमा नै कुपोषणको समस्या देखिने गर्छ । किनकि यस्तो परिवेशका आमाले गर्भावस्थामा पर्याप्त पोषक तत्त्व खान नपाउने सम्भावना बढी रहन्छ, जसकारण जन्मिने शिशु कुपोषित हुने सम्भावना बढी हुन्छ । त्यस्तै, पोषिला खानाबारे चेतना र पहुँच कम हुने, अखाद्य वस्तुको सेवन हुन सक्ने, अन्य खालका सामान्य बिरामी पर्दा पनि सहज उपचार र स्याहार नपाउने जस्ता कारणले कुपोषणको सम्भावना थप बढ्छ ।पछिल्लो समय सहरी क्षेत्रमा ‘जंकफुड’ को बढ्दो उपयोगले पनि बालबालिकालाई कुपोषणको समस्या देखिने गरेको छ । त्यसैले तीनै तहका सरकारले स्वास्थ्य चेतना र पहुँच विस्तारका लागि प्राथमिकताका साथ कार्यक्रम लागू गर्नुपर्छ । यसले बालबालिकालाई कुपोषित हुनबाट जोगाउँछ । त्यस्तो अवस्थामा कुपोषण समस्या भएका बालबालिकाका लागि औषधिको आवश्यकता नै कम पर्न सक्छ ।"
"एसईई नतिजा : उत्साहमा वृद्धि, विश्वसनीयतामा प्रश्न","नेपालमा माध्यमिक शिक्षा परीक्षा (एसईई) को नतिजा प्रकाशित भएपछि हरेक वर्षजसो सरकार, मन्त्री, सरोकारवाला, शिक्षाकर्मी र सञ्चारमाध्यममा हलचल पैदा हुने गर्छ । फेरि एक हप्ता बित्दा नबित्दै गर्जिने मेघजस्तै त्यो बिलाएर जान्छ । फेरि अर्को वर्ष नतिजा प्रकाशनसँगै यो दोहोरिन्छ ।विद्यालय शिक्षाको गुणस्तर, नतिजामा विषमता र सुधार्नुपर्ने विषयमा भाषणबाजी र टिप्पणी हुन्छन् । विद्यालय शिक्षा सुधारको बहस यसभन्दा माथि उठ्नै सकेको छैन । यसलाई बहस भन्न पनि मिल्दैन, यो त भाषणबाजी, प्रतिक्रिया र टिप्पणी मात्र हो । बहसका लागि सुन्ने र नीतिगत तहमा हस्तक्षेप गर्न सक्ने हैसियत एवं हिम्मत सम्बन्धित निकाय र अधिकारीमा पनि सँगसँगै हुनुपर्छ ।यसपालिको एसईई नतिजाबारे अलि बढी नै हलचल भयो, किनभने देशको संसद्मै प्रधानमन्त्रीले नतिजा सुधार गर्न व्यक्तिगत तवरबाट आफूले गरेको मिहिनेतको फेहरिस्त नै सुनाए । उनले सयौं युवा शिक्षकको माध्यमबाट डेढ लाख विद्यार्थीलाई प्रमुख विषयमा ‘जादुको छडी’ का रूपमा अनलाइन डिजिटल पोर्टलको प्रयोग गरेको बारे विशेष चर्चा गरी नतिजामा आएको सुधारमा ‘जस’ को दाबी पनि गरे । तर यहाँ प्रश्न उठ्छ– नतिजा सुधार्ने जिम्मेवारी वा भूमिका शिक्षक, प्रधानाध्यापक र विद्यालयको हो कि प्रधानमन्त्रीको ? प्रधानमन्त्रीले त प्रक्रियागत र संस्थागत सुधारका लागि नेतृत्वदायी भूमिका खेल्ने हो । नतिजा सुधार गर्ने प्रक्रियागत र संस्थागत सुधारका उपायमा ध्यान नदिने र एक वर्षमै अविश्वासिलो र अचम्मको एसईईको नतिजा वृद्धिलाई सबैले मानी दिनुपर्ने यो कस्तो विडम्बना हो ?फेरि के एसईई नतिजाले मात्र शिक्षा सुधारको प्रसंगलाई पुष्टि गर्न सक्छ त ? यस सम्बन्धमा नेपालको शिक्षाको प्रवृत्ति र अवस्था, राष्ट्रिय र अन्तर्राष्ट्रिय अनुसन्धानको तुलनात्मक अनुभवको विचार नगरी यो रहस्यमय वृद्धिले कतै शिक्षाको गति उल्टो बाटोमा जाने त होइन भन्ने आशंका पनि जन्माएको छ ।हालसालै नेपालको बहुप्रतीक्षित शिक्षा विधेयक कस्तो बन्ने भन्ने बहस भइरहेको छ र यसबाट शिक्षाको दिशा र दशा कस्तो हुने भन्ने कुरा आममानिस र सरोकारवालाको चासोको विषय बन्न पुगेको छ । यद्यपि, यो विधेयक शिक्षकको सेवा र सुविधामा बढी केन्द्रित छ । भलै यसबाट शिक्षकको आचरण, पेसाधर्मितामा केही सुधार हुन सके सन्तोष गर्ने ठाउँ मिल्छ ।अहिले दलका शीर्ष नेतृत्वका दायाँ बायाँ हुने स्वार्थ समूहले शिक्षालगायत समग्र पेसा व्यवसायलाई बलियोसँग पकडमा लिएको छ । उनीहरू शिक्षालाई विभिन्न बहानामा कमाइखाने भाँडो बनाउन जस्तोसुकै कसरत गर्न पनि पछि परेका छैनन् । यसमा दोष प्रभाव पार्नेको भन्दा प्रभावमा पर्ने नेतृत्वको हुन्छ । विशेषगरी सरकारमा बस्ने दलहरूको भूमिका कस्तो हुने भन्ने कुरा सबैको निम्ति चासोको विषय रहेको छ । के शिक्षाबाट वञ्चित, गरिब, विभेदमा परेका र पिछडिएको समुदायको हित प्रवर्द्धन हुने खालको शिक्षा ऐन र नीति बन्ला ? सार्वजनिक शिक्षाको सबलीकरण र गुणस्तर कायम गर्नमा शिक्षा ऐन सफल होला भने चासो बढेर गएको छ । प्रधानमन्त्रीद्वारा समग्र शिक्षाको सुधारमा गरिएका प्रयासको चर्चामा ध्यान जानुभन्दा एसईईको नतिजामा जनतालाई रनभुल्लमा पार्ने कसरतले शिक्षाको भविष्य के हुने हो, अहिले नै भन्न सकिने अवस्था छैन ।अप्रत्याशित नतिजा वृद्धिदरयसपालिको एसईईको नतिजालाई हेर्दा विद्यार्थी र अभिभावकमा अवश्य पनि उत्साह थपिएको छ । अब त्यो उत्साहलाई आगामी दिनमा एसईईको नतिजाका अलावा शिक्षा र सिकाइलाई बौद्धिक सीप र जीवन सीपसँग जोड्ने काम कसरी गर्ने र उनीहरूलाई आशावादी कसरी बनाउने भन्ने कुरा महत्त्वपूर्ण हो । गत वर्षको ४७.८७ प्रतिशत उत्तीर्ण दर (ग्रेडेड) यस वर्ष ६१.८१ मा पुग्यो । यो कसरी पुग्यो भनेमा प्रधानमन्त्रीदेखि राष्ट्रिय परीक्षा बोर्ड, शिक्षा विज्ञ, सञ्चारमाध्यम र सर्वसाधारणसम्म सबैका आ–आफ्ना दृष्टिकोण र व्याख्या छन् । वास्तवमा अनुसन्धान र अध्ययनबाट मात्र यसको सही विश्लेषण गर्न सकिन्छ । के प्रधानमन्त्रीले भनेजस्तै केही डिजिटल पोर्टलको प्रयोगबाट यो चमत्कार सम्भव भएको हो त ? अथवा राष्ट्रिय परीक्षा बोर्डले भनेजस्तो शिक्षाको अधिकार स्थानीय सरकारमा गएपछि स्थानीय सरकार र अभिभावकको उत्साहित भूमिकाबाट यो सम्भव भएको हो ? यस्तो अवस्थामा जिम्मेवार सरकारी संस्था सबैले आ–आफ्नै डम्फु बजाउने हो भने वास्तविकता ओझेलमा पर्ने सम्भावना उत्तिकै रहन्छ । यस्तो प्रवृत्तिबाट शैक्षिक भविष्यबारे एउटा विवादास्पद गोरेटो कोर्नेतिर अग्रसर भइन्छ कि भन्ने आशंका उन्पन्न हुन्छ ।शैक्षिक अनुसन्धानकर्ता र विश्लेषकहरूले भने अचानक आएको यो सुधारप्रति सन्देह व्यक्त गरेका छन् । यसक्रममा शिक्षाशास्त्री प्राध्यापक मीनबहादुर विष्टले ‘यसबाट प्रणालीगत सहनशीलता वा अज्ञात कारणको प्रभाव पर्न सक्ने भनेर चेतावनी दिएका छन् । उनका अनुसार ‘विभिन्न दाबीहरूको घेरामा एसईई नतिजा केवल केही तथ्यांक नभएर उत्तरदायित्व, समानता र नेपालको शैक्षिक भविष्यबारेको एउटा विवादास्पद आख्यान बन्ने सम्भावना छ ।’ नेपालको एसईई नतिजा यस्तो विश्वव्यापी पृष्ठभूमिमा अपवादका रूपमा देखिन्छ । जहाँ अधिकांश देश अझै पुरानो स्तरसम्म फर्किन संघर्ष गरिरहेका छन्, नेपालमा अचानक भएको सुधारबारे बुझ्न अध्ययन र विश्लेषण हुन जरुरी छ । तिलस्मी जादु जस्तो रातारात एसईईको नतिजामा सुधार कसरी भयो ? यस सन्दर्भमा सरकारका भिन्न–भिन्न तहबाट फरक–फरक मत आउनुले यसको विश्वसनीयतामा पनि प्रश्न उठेको छ ।राष्ट्रिय र अन्तर्राष्ट्रिय अनुभवले के भन्छ ?शिक्षाको बदलिँदो परिस्थितिअनुरूप शिक्षामा गुणस्तरको मापदण्डमा पनि फरक–फरक अवधारणा र दृष्टिकोण देखिएको छ । प्रारम्भमा विद्यार्थीको सिकाइ उपलब्धिलाई अंकनमा मापन गरिन्थ्यो, जुन प्रायः संज्ञानी तहमा सीमित रहन्थ्यो र अहिले आएर समग्र विद्यालय वातावरणलाई प्रभाव पार्ने कारक तत्त्वलाई महत्त्व दिइन्छ, जसले बालबालिकाको सर्वांगीण विकासमा जोड दिन्छ । विश्वभरका तथ्यहरूले के देखाउँछन् भने शिक्षामा गुणात्मक सुधार रातारात हुँदैन । यस्तो प्रगति दीर्घकालीन सुधार, पाठ्यक्रम रूपान्तरण, शिक्षक तालिम, स्रोत परिचालन, प्रभावकारी पठनपाठन विधि र योजनाबाट मात्रै सम्भव हुन्छ, जुन समग्रमा विद्यालय वातावरणको अंग मानिन्छ । अचानक आएको सुधार भने प्रायः मूल्यांकनको प्रक्रिया, परीक्षा अवस्था वा अन्य अस्थायी हस्तक्षेपको परिणाम हुन सक्छ । यस्तो सुधार दीर्घकालीन हुँदैन ।सन् १९९९ मा भारतमा भएको अध्ययनका आधारमा प्रकाशित शिक्षासम्बन्धी महत्त्वपूर्ण प्रतिवेदन ‘प्रोब’ ले विद्यार्थीको शैक्षिक उपलब्धिमा प्रभाव पार्ने तत्त्वलाई मोटामोटी रूपमा घरपरिवार र विद्यालयसम्बन्धी भनेर वर्गीकरण गरेको थियो । परिवारको पृष्ठभूमि जस्तै घरपरिवारको अवस्था र अभिभावकको शिक्षादीक्षा, विद्यार्थीको शैक्षिक उपलब्धिमा प्रभाव पार्ने महत्त्वपूर्ण पक्ष हुन् । विद्यालयका महत्त्वपूर्ण कारकहरूमा पूर्वाधार सुविधा, शिक्षकको गुणस्तर (तालिम, अनुभव आदि) र सिकाइ–शिक्षणको प्रक्रिया पर्छन् । यी तत्त्व सन्तुलित नभएसम्म असल नतिजा दीर्घकालीन रूपमा टिक्दैनन् । त्यस्तै नेपालमा केदारभक्त माथेमाको नेतृत्वमा गरिएको एक राष्ट्रिय अध्ययनले एसएलसीमा विद्यार्थीको कमजोर प्रदर्शनको कारणमध्ये संरचनागत समस्या भएको देखाएको थियो । उक्त प्रतिवेदनले शिक्षामा संरचनात्मक सुधार नगरी नतिजा सुधार भएको देखिन्छ भने त्यो सम्भवतः अस्थायी वा सतही मात्र हुन्छ भनेको थियो ।चुनौतीपूर्ण अनलाइन शिक्षायसपालि प्रधानमन्त्रीबाट आफ्नै मातहतका संस्थालाई नालायक साबित गर्ने प्रयास भएको छ । उनले संस्थागत र प्रक्रियागत सुधारको माध्यमबाट शिक्षा मन्त्रालय, राष्ट्रिय परीक्षा बोर्ड, मानव संसाधन विकास केन्द्र, स्थानीय सरकार आदिलाई छलेर एसईईको नतिजा सुधारतर्फ आफैं कम्मर कसेका थिए । उनले सयौं युवालाई र एउटा निजी कम्पनीलाई प्रयोग गर्दै अनलाइन कक्षाबाट नतिजा सुधारेको दाबी गरेका छन् । नेपालमा विभिन्न अनुसन्धानले यहाँ डिजिटल साक्षरताको समस्या रहनुका साथै डिजिटल सामग्री र इन्टरनेट सुविधाको अभाव रहेको औंल्याएको छ । यस्तो बेलामा छोटो समयमै डेढ लाख विद्यार्थीलाई यस्तो सेवा पुर्‍याई सफलता प्राप्त गरेको दाबी साँच्चिकै शोध र अध्ययनको विषय हुन सक्छ । हो, कोभिड–१९ पछि अनलाइन शिक्षाको प्रयोगमा व्यापकता पाइएको छ र विद्यार्थी अनलाइनको प्रयोगमा शिक्षकभन्दा एक कदम अगाडि छन् । अनलाइन शिक्षाको भूमिका अहिलेको सन्दर्भमा स्वीकार्य छ । तथापि, सामुदायिक विद्यालय जहाँ सामाजिक र आर्थिक रूपले पिछडिएका बालबालिकासँग यस्तो प्रविधिको पहुँचको समस्या छ, उनीहरू अनलाइन शिक्षाको प्रयोगबाट वञ्चित रहेको कुरा धेरै अध्ययनले देखाएका छन् । अर्कोतिर इन्टरनेटको पहुँचबाट पनि यस्ता बालबालिका वञ्चित छन् । यस्तो अवस्थामा अनलाइन कक्षाको प्रभावकारिता चनौतीपूर्ण रहनु स्वाभाविक हुन्छ । अनलाइनको फाइदा वा लाभ यस्ता बालबालिकाले उठाउने सम्भावना न्यून रहन्छ ।हाम्रो परीक्षा प्रणालीपरम्परामा आधारित हाम्रो परीक्षा प्रणाली दोषमुक्त हुन सकेको छैन । विद्यालय र पाठ्यक्रम संरचनामा परिवर्तन भए पनि परीक्षा लिने तरिका उस्तै छ । परीक्षा प्रणालीको भित्री प्रक्रियाजस्तै प्रश्न बनाउने, जाँच, अंक निर्धारण, परीक्षा निगरानी, उत्तरपुस्तिका मूल्यांकन आदिले नतिजामा गहिरो असर पार्न सक्छन् । परीक्षाको निगरानी खुकुलो, मूल्यांकन अनियमित र वस्तुनिष्ठ मापदण्ड प्रयोगको अभावमा पनि नतिजा कृत्रिम रूपमा बढ्न सक्छ । परीक्षा शासन प्रणालीमा पारदर्शिता र उत्तरदायित्व नभएसम्म परिणामको विश्वसनीयता सुनिश्चित गर्न सकिन्न । हाम्रो परीक्षा प्रणालीको यही कमजोरीका कारण नतिजा तलमाथि हुने गरेको कुरा विदितै छ । त्यसैले सिकाइ प्रणाली सँगसँगै हाम्रो मूल्यांकन प्रणालीमा सुधारको आवश्यकता अपरिहार्य देखिएको छ ।नतिजामा असमानताएसईईको नतिजाको समग्र प्रस्तुतिले केही भ्रम सिर्जना गर्ने गर्छ । किनभने हाम्रा विद्यालय, प्रदेश र शिक्षक पनि समान अवस्थामा छैनन् । यस्तो अवस्थामा एसईईको नतिजा पनि फरक–फरक हुनु वा असमान हुनु स्वाभाविक हो । यस्तो अवस्थामा सरकारको दायित्व यस्तो असमानतालाई कसरी कम गर्ने भन्नेतिर हुनुपर्ने हो ।हाम्रा प्रधानमन्त्रीज्यूको स्तरबाट सम्भव नभए पनि सम्बन्धित विभाग वा निकायबाट विद्यालयको किसिम, प्रदेश र आर्थिक अवस्थाअनुसार नतिजाको प्रस्तुतीकरण भए एसईई नतिजाको असमानता थाहा पाउन मद्दत मिल्थ्यो । यद्यपि, कान्तिपुर दैनिकको सम्पादकीयले एसईईको नतिजाको प्रादेशिक विषमतालाई प्रस्तुत गरेको छ, जसअनुसार ‘एसईई को देशव्यापी नतिजामा १४ प्रतिशतले सुधार आउँदा मधेश प्रदेशको नतिजामा गत वर्षको तुलनामा १९ प्रतिशतले ह्रास आएको छ ।गत वर्ष मधेशमा एसईईमा ४७ प्रतिशत बालबालिका ग्रेडेड थिए, जबकि यसपालि २८ प्रतिशत बालबालिका मात्र उत्तीर्ण (ग्रेडेड) भएका छन् । त्यस्तै शैक्षिक, व्यवस्थापकीय र विद्यालयको कमजोर अवस्थाका कारण निजीभन्दा सामुदायिक विद्यालयको एसईईको नतिजा कमजोर हुने सहजै अनुमान लगाउन सकिन्छ ।निष्कर्षएसईई २०८१ को अप्रत्याशित नतिजा सुधारले उत्साह त थपेको छ, तर यसले शिक्षा प्रणालीको विश्वसनीयतामै गम्भीर प्रश्न उठाएको छ । प्रधानमन्त्रीद्वारा गरिएको अनलाइन पहल र मिहिनेतको प्रचारले सरकारी संस्थाहरूको भूमिका ओझेलमा पारेको छ । अन्तर्राष्ट्रिय प्रमाणको दृष्टिकोणले पनि एसईईको नतिजामा देखिएको यस्तो वृद्धि कृत्रिम मानिन्छ । यथार्थमा दिगो सुधार संरचनागत र प्रक्रियागत परिवर्तनबाट मात्र सम्भव हुन्छ । शिक्षा प्रणालीमा अनलाइन शिक्षाको पहुँच, मूल्यांकन प्रणालीमा सुधार, पारदर्शिता र विद्यालयबीचको असमानता समाधान नगरी यस्तो सुधार सतही र अस्थायी मात्र हुने देखिन्छ । शिक्षा सुधारका लागि देखावटी उपलब्धिभन्दा संस्थागत सुधार, उत्तरदायित्व र समानताका आधारमा दीर्घकालीन रणनीति आवश्यक छ ।परीक्षा प्रणालीको दिगो सुधार गर्नका लागि समावेशी, पारदर्शी र शिक्षामैत्री दृष्टिकोण आवश्यक छ, जसमा केवल लिखित परीक्षामा निर्भर नहुनु, निरन्तर मूल्यांकन, परियोजना कार्य, मौखिक परीक्षाजस्ता विविध विधि समावेश गर्नुपर्छ । साथै, मूल्यांकन प्रक्रियामा पारदर्शिता, शिक्षकको क्षमता अभिवृद्धि, विद्यार्थीको मनोवैज्ञानिक पक्षको ख्याल र डिजिटल प्रविधिको प्रयोगमार्फत परीक्षा प्रणालीलाई निष्पक्ष, पहुँचयोग्य र भविष्यमुखी बनाउनु अत्यावश्यक छ ।"
दिशाहीन नेपाली वामपन्थ,"केही दिनअघि अखबार र भिजुअल मिडियामा त्रिभुवन अन्तर्राष्ट्रिय हवाई अड्डा परिसरमा नेपाली युवाहरू अलपत्र परेजस्तो गरी छटपटाइरहेका दृश्य देखिए । कस्तो साइतमा निस्किएछ भन्ने भावमा उनीहरू छटपटाइरहेका थिए । सयौंको संख्यामा रहेका यी नेपाली युवाहरू वैदेशिक रोजगारीका लागि कतार जान हातमा भिसा लागेको पासपोर्टसहित कतारी जहाज चढ्न त्यहाँ पुगेका थिए ।त्यस दिन कतारले आफ्ना सबै अन्तर्राष्ट्रिय उडानहरू अनिश्चितकालीन बन्दको घोषणा गरेको थियो । इजरायलले इरानविरुद्ध आरम्भ गरेको युद्धको दसौं दिन अमेरिका पनि इरानविरुद्ध आक्रमणमा ओर्लियो । अमेरिका आफैं युद्धमा प्रत्यक्ष संलग्न भएपछि विश्व जनमत अमेरिकाको निन्दामा उत्रियो ।चीन, रुस, उत्तर कोरिया, पाकिस्तानजस्ता आाणविक हतियारयुक्त शक्तिहरूले प्रत्यक्ष इरानलाई समर्थन जनाएपछि र उनीहरूकै आडमा इरानले हर्मुज स्ट्रेट बन्द गर्‍यो । लगत्तै कतारस्थित अमेरिकी सैन्य अखडामा आक्रमण गर्‍यो । शक्ति सन्तुलन आफ्नो पक्षमा नदेखिएपछि राष्ट्रपति ट्रम्पले आफ्ना तर्फबाट युद्ध बन्द गर्दै इरान र इजरायललाई युद्धविराम गर्न मनाए । त्यसपछि मात्र नेपाली कामदारलाई कतार पुग्न हवाई यात्रा सहज हुन पुग्यो ।आम सर्वसाधारण नेपालीले सामान्य जीविकोपार्जनका लागि वैदेशिक रोजगारीमा जानैपर्ने बाध्यात्मक अवस्था किन आयो ? कहिलेसम्म नेपालीले स्वदेशमै रोजगारी उत्पन्न गर्ने सुदिन पर्खन पर्ने हो ? यस्तो परिस्थिति निर्माण हुनमा कुन राजनीतिक शक्ति प्रमुख जिम्मेवार रहे ? यो आलेख यिनै विषयमा केन्द्रित छ ।वामपन्थीहरूको उल्टो मतिहवाई मैदानमा उभिएर निराशाको सुस्केरा हालिरहेका हतास युवाहरूको अनुहार देखेर मैले आफ्नो विगत सम्झिए । पहिलो तथा दोस्रो विश्वयुद्ध भोगेका आफ्ना पुर्खाहरूका दुःखद कथा पढेर र सुनेर हामी हुर्किएका थियौं । मेरा गाउँका पूर्वलाहुरेहरूका अनुसार दोस्रो विश्वयुद्धमा बेलायतका तर्फबाट लाखौंको संख्यामा नेपाली युवाहरू युद्धमा जबर्जस्ती होमिएका थिए । हजारौं मारिए । बेपत्ता भए, हजारौं घाइते र अपांग हुन पुगे । बाँचेका थोरै मात्र नेपाल फर्किन सम्भव भएको थियो त्यो पनि बिनाखर्चपानी । सायद यही भएर हुन सक्छ, हामी हुर्कंदै गर्दा वामपन्थीहरूले गोर्खाभर्ती केन्द्रको विरोध गर्ने गरेका थिए । उनीहरूले स्वदेशमै भूमिसुधारमार्फत जमिनको वितरण तथा रोजगारीका लागि औद्योगिकीकरण गर्न आवश्यक छ भनेर नारा लगाएका थिए । हामी युवाहरूका लागि त्यो नारा कर्णप्रिय लागेको थियो ।झन्डै चार दशकदेखि वामपन्थीहरू या त प्रमुख प्रतिपक्षमा या सत्तापक्षमा बस्ने सौभाग्य पाएका छन् । तर उनीहरूले नारा लगाएअनुसार न वैज्ञानिक भूमिसुधार गरे न कृषिमा आधारित सञ्चितिको बलमा औद्योगिकीकरण गर्ने नीति नै अपनाए । त्यसैगरी सबैका लागि सीपमूलक जनवादी शिक्षाको नारा लगाए तर स्कुल, कलेज र विश्वविद्यालय शैक्षिक वातावरण यसरी खस्किएको छ कि तानाशाही भनिएको पञ्चायतमा पनि यस्तो अवस्था थिएन ।२०४९ सालमा उदार वामपन्थीका नाममा बहुदलीय जनवादको नारा लगाएको एमाले होस् या २०६० को दशकमा एक्काइसौं शताब्दीको जनवाद ल्याउने उद्घोष गरेको माओवादी, उनीहरूबाट आर्थिक हिसाबले समाज रूपान्तरणका लागि उल्लेखनीय कुनै काम भएनन् । यी दुई रूपान्तरणको अभावमा वैदेशिक रोजगारीमा जानुको कुनै विकल्प हुन्थेन । सरकार आफैंले वैदेशिक रोजगारीका लागि सहजीकरण थालनी गर्‍यो । वस्तु तथा सेवा निर्यातको साटो मानवीय शक्ति आपूर्ति (मेनपावर सप्लाई) गर्ने सपना सजायो । कांग्रेसको सरकार हुँदा सुरु गरिएको यो धन्दा एमाले र माओवादीले निरन्तरता दिँदै आए ।डिसेम्बर १८, २०२४ को काठमाडौं पोस्टले जनाएअनुसार ६६ लाख ९८ हजार ८० नेपाली वैदेशिक रोजगारीका लागि विधिवत् रूपमा वैदेशिक रोजगारीका लागि १ सय ७३ देशमा छरिएका छन् । जसमध्ये ५६ लाख ८२ हजार पुरुष र ४ लाख १६ हजार महिला छन् । कुल कामदार मध्ये ८० प्रतिशत खाडी मुलुकहरू र मलेसियामा कार्यरत छन् । झन्डै ७५ प्रतिशत २५ देखि ५५ उमेर समूहका छन् । मार्च १६, २०२५ को रिपब्लिकाका अनुसार चालु आर्थिक वर्षको साउनदेखि चैत मसान्तसम्मको अवधिमा ५ लाख ३५ हजार नेपाली युवायुवती वैदेशिक रोजगारीका लागि बाहिरिएका छन् । यो मुलुकमा नाम दर्ज गराएर बिदेसिने युवाहरूको संख्या हो ।अवैधानिक वा गैरकानुनी रूपमा मेनपावर कम्पनी तथा सरकारी अधिकारीहरूको मिलोमतो त्यत्तिकै संख्या वैदेशिक रोजगारीमा जाने गरेका छन् भन्ने अड्कल काटिएको छ । पुरानो गोर्खाभर्ती एक हिसाबले भाडाका सिपाही थिए । जो अहिले पनि यथावतै छन् । केही थपिएका छन् । जस्तो अफगान युद्धमा अमेरिकीका तर्फबाट र हाल युक्रेनी युद्धमा रुसका तर्फबाट भाडाका सिपाही हुन जानेको संख्या उल्लेखनीय रहेको बताइन्छ । अर्काखाले शारीरिक श्रम बेच्न वैदेशिक रोजगारीमा जानेहरू धेरै छन् । जसलाई गार्जियन पत्रिकाले त ‘नवदास’ का रूपमा अर्थ्याएको छ । उहिले गोर्खाभर्तीको विरोध जनाएका वामपन्थीहरू नीतिगत हिसाबले अहिले सस्तो मजदुर निर्यातकर्ता सहयोगी बन्न पुगेका छन् । भुटानी शरणार्थी र भिजिट भिसा प्रकरणले कांग्रेस मुख्य अभियुक्त देखिँदा उनीहरू उसका सहयोगी बन्न पुगेका देखिन्छन् ।संविधान जारी भएपछिको पहिलो आम निर्वाचनमा ओली र दाहाल नेतृत्वको नेकपाले प्रचण्ड बहुमतका साथ सरकार बनाएको सर्वविदितै छ । उनीहरूलाई त्यो समयमा मुलुकको रूपान्तरणका लागि संघीयताको मर्मअनुसार कानुनको मस्यौदा गरे विधिसम्मत लागू गर्ने ठूलो अवसर थियो । उनीहरूले आवश्यकताअनुसार कृषिको आधुनिकीकरण तथा कृषिसँग जोडिएको औद्योगिकीकरणबारे कुनै नीति अपनाएर सापेक्षित सामाजिक न्यायसहितको कानुनी राज्य निर्माण गर्न सक्थे । तर उनीहरूले हिजो नेकपा हुँदा पनि ध्यान दिएनन् ।आज बैशाखी टेकेर सरकारमा हुँदा पनि उनीहरूले जमिनमा खुट्टा टेक्ने गरेका छैनन् । जस्तो कुल कामदार संख्याको ६४ प्रतिशत कृषिमा यथावत् छन् । तर कृषि उनीहरूको नीतिगत प्राथमिकतामा कहित्यै परेन । नारामा घन्काइएको क्रान्तिकारी भूमिसुधार र कहिले वैज्ञानिक भूमिसुधार नारामै सीमित हुन पुग्यो । ओली सरकारले त अमेरिकी मोडेलको भूमि बैंकको असफल ‘कन्सेप्ट’ अगाडि सारेर जमिनको व्यापारीकरण गर्न हदबन्दी फुकुवाको अभ्यास सुरु गरेको छ । गिरीबन्धु टी–स्टेट मुद्दामा ओली आफैं संलग्न रहेको आशंका व्याप्त छ । यतिबेला युवाहरू कृषिबाट पलायन मात्र भएका छैनन् सारा पहाड तीव्र बसाँइसराइको चापमा छ ।मधेश पहाडी अतिक्रमणबाट असन्तुलित हुँदै गइरहेको छ । सहरहरू अवैज्ञानिक विस्तार तथा अत्याधिक भीडका कारण रोग, शोक र भोकको अखडा बन्दै गइरहेको भान हुन्छ । बाटोलगायत अन्य भौतिक पूर्वाधार निर्माण कुनै परिष्कृत योजना, अर्थ–राजनीतिक आधार र जन आवश्यकतालाई ध्यानमा राखेर भइरहेका छैनन् । आधा दशककै अवधिमा आन्तरिक तथा बाह्य ऋण दोब्बर भएको छ । ऋण तथा साँवाको किस्ता चुक्ता गर्न नेपालको विकास बजेटभन्दा बढी रकम विनियोजन गर्नुपर्ने अवस्था छ । आफूलाई लेनिनवादी भन्ने यी नेताहरूले लेनिनको नयाँ आर्थिक नीति (नेप) बाट केही सिकेनन् । समग्रमा कांग्रेसले अख्तियार गरेको नवउदारवादी नीतिका भरिया बन्न पुगे ।विगत एक दशकयता अधिकांश समय ओली र प्रचण्ड नेतृत्वमा सरकार सञ्चालन भए । तर उनीहरूले जनताको आकांक्षाअनुरूप वास्तविक आर्थिक विकासको रणनीति के हुनुपर्छ भनेर बहसमा ल्याउनसमेत चाहेनन् । कृषिप्रधान देश भनेरर चिनिएको नेपालको उत्पादकत्व दर दक्षिण एसियामा सबैभन्दा कमजोर छ । युवा जनशक्तिको अभावमा एकातर्फ जमिन बाँझिने क्रम जारी छ । अर्कोतर्फ खर्बौं रुपैयाँ बराबर खाद्यान्न, फलफूल र मासु आयात गर्नु परिरहेछ ।आर्थिक सर्वेक्षण २०८२ का अनुसार देशमा उत्पादनमूलक उद्योगको कुल गार्हस्थ्य उत्पादनमा ४.९५ प्रतिशत मात्र योगदान छ । यो धेरै वर्षदेखि स्थिर रहेको तथ्यांक हो । त्यति योगदानले श्रम बजारमा आउने लगभग ५ लाख ९० हजार श्रमिकलाई रोजगारी उपलब्ध गराउने कुरै भएन । आफूलाई वामपन्थी भन्ने एमाले–माओवादी नेतृत्वले आफ्नै मतदाताहरूको आकांक्षा र आवश्यकताअनुसार वास्तविक अर्थतन्त्र र नैतिक मुद्दाहरूलाई सम्बोधन गर्ने साहस गरेनन् ।उनीहरूले मुलुकमा व्याप्त भएको आयआर्जन तथा सम्पत्तिको असमानतालाई सम्बोधन गर्ने जोखिम उठाएनन् । प्रगतिशील करप्रणाली तिनले कहिल्यै बुझ्ने प्रयत्न गरेनन् । मानिसलाई आवास, न्यानो कपडा र स्वस्थ्यकर खाना र सार्वजनिक यातायातको प्रबन्ध मिलाइनु राज्यको दायित्वभित्र पर्छ भन्ने बोध उनीहरूले कहिल्यै गरेनन् । यिनले शिक्षा र स्वास्थ्य प्रतिकूल चलिरहेकालाई ट्र्याकमा ल्याउन कुनै प्रयत्न गरेनन् । अहिले १२ पास गरेका युवायुवती देशका विश्वविद्यालयमा किन पढ्न रुचि राख्दैनन् ? भन्ने कहिल्यै खोज तथा अनुन्धानको विषय नै बनेन । दुई दर्जन ठूला उद्यमी व्यवसायीहरूका एजेन्डा बोकेर तिनलाई देशको ब्रह्मलुट गराउने परिस्थिति निर्माणका खेताला बन्ने काम यथार्थमा वामपन्थ हुनै सक्दैन ।बेइमान नेतृत्वलेन–देनका मामिलामा मात्र होइन, राजनीति पनि बेइमानी हुन्छ । सिद्धान्तको मर्म नबुझ्ने मात्र होइन त्यसलाई बंग्याउने र सैद्धान्तिक वैचारिक मान्यतालाई अर्थहीन बनाउने, संस्कारहीन प्रवृत्तिलाई राजनैतिक बेइमानी भन्न मिल्छ । यसको अर्थ पेसागत दक्षता नभएको मात्र होइन, सामाजिक चेतनाविपरीत लिँडे ढिपी कस्ने, आफ्नो बाहेक सामाजिक मूल्यमान्यता तथा तर्कलाई तर्कसंगत नमान्ने र बातलाई बतङ्गड बनाउनेलाई जडबुद्धि बेइमान भन्न मिल्ला ।इतिहासमा जडबुद्धि बेइमान शासकहरूले ठुल्ठूला साम्राज्यलाई नै डुबाएका थिए । जस्तो रोमन, मायान, फ्रेन्च, हाब्सबर्ग, ओटोमनजस्ता ठूला साम्राज्य यस्तै ‘इडियट’ हरूको फेला परेपछि डुबेका थिए । पछिल्लो समय जर्मन, इरानियन, सोभियत, साम्राज्य डुबे । जडबुद्धि बेइमानहरू प्रशंसाको भोका हुन्छन् । राजनैतिक सत्तामा पुग्ने सम्भावना भएका र पुगेका नेतृत्वले सबैभन्दा बढी रफ्फु भर्दिने चाप्लुस चाटुकारहरू (साइकोफेन्टिक बुफोन) खोज्छन् । चाँडै यस्ता चाटुकारहरूको लाइन लाग्छ । जस्तो यतिबेला फेसबुक, एक्स, टिकटकलगायत सामाजिक सञ्जालमा यस्ता ‘साइकोफेन्टिक बुफोन’ हरूले म अरिंगाल हुँ, म झोले हुँ भनेजस्ता नारा लेखेर चकचकी देखाए ।राजा, महाराजा र बादशाहहरू जन्मजात चाटुकारकै माझबाट हुर्कन्छन्, बढ्छन् । जस्तो– रोमन बादसाह निरोलाई जादूमयी शक्ति हात पार्नका निमित्त राज्यको ढुकुटी खर्चन अभिप्रेरित गरियो । बादसाहको हातमा जादूगरी शक्ति भएपछि संसारकै बादसाहत प्राप्त हुने र जिउँदै स्वर्ग जान बाटो खोलिने बताएका थिए । चिनियाँ बादसाह क्विन सी ह्वाङलाई यस्तो काल्पनिक समुद्री टापुमा भएको पोखरीमा नुहायो भने बादसाह अमर होइबक्सन्छ भन्ने विश्वास दिलाए । रसियन जारलाई संसारकै बादसाह हुने जोग मिलेको छ भनेर पहिलो विश्वयुद्धमा होमिन उक्साएका थिए । जुन युद्धमा रुसका २० लाख सेना मारिए र सडकमा भएको क्रान्तिले जार रोमानोफ शासन सत्ता उखेलियो ।सोभियत संघका अन्तिम नेता गोर्वाचोभलाई ‘साइकोफेन्टिक बुफोन’ हरूले लोकतान्त्रिक नेता हुने मन्त्र हालिदिए । जसले पहिलो समाजवादी क्रान्ति भएको मुलुकलाई विघटनमा लगे । अमेरिकी ट्रम्पले ‘अमेरिका ग्रेट अगेन’ को नारा लगाएका छन् । तर अमेरिकालाई दिन प्रतिदिन कम्जोर बनाउँदै छन् । ‘बुफोन’ हरूले ओलीलाई ब्रम्हर्षि वशिष्ठभन्दा एक हातमाथि राख्ने गरेका छन् । उखान तुक्काका महारथी उनलाई खोज तथा अनुसन्धानमा आधारित आवधिक योजना र संस्थागत कार्यान्वयनबारे पटक्कै ध्यान छैन । उनका चाटुकारहरूले समाजवादका नाममा निकृष्ट नवउदारवादी पुँजीवादको तोप निर्धक्क पड्काइरहेछन् । उनी बेखबर छैनन्, उनलाई उनले पस्किएका कार्यक्रमहरू समाजवादोन्मुखताको ठीक उल्टो कामकारबाही भइरहेछ भन्ने पनि थाहा नभएको होइन । तर उनी त्यसैलाई समाजवाद भनेर ढिपी गरिहिँड्छन् । उनले प्राप्त गरेकोशिक्षा, उनको बौद्धिक क्षमता र उनको जेल अनुभवले अब देश चल्दैन भन्ने अहिलेको युवा पिँढीले बुझेका छन् । बहुमत नागरिक उनीमाथि अविश्वासको नजरले हेरिरहेछन् तर उनका ‘साइकोफेन्टिक बुफोन’ हरू जबर्जस्ती राजनेताको पगरी गुथाउन अथक प्रयत्न गरिरहेछन् ।आजका प्रचण्डले जनयुद्धको नेतृत्व गरेका थिए होलान् भनेर उनीसँगै लडेर आएका साथीहरूलाई पनि विश्वास लाग्दैन । तर किनारीकृत हुने डरले कोही केही बोल्दैनन् । उनी पनि ओलीको जस्तै चाटुकारहरूको सशक्त पहराबीच खडा छन् । जनयुद्धकालमा उनको माओवादी थेसिसभन्दा अहिलेको थेसिस १८० डिग्रीले नै भिन्न छ । सबै आर्थिक तथा सामाजिक अवयवहरू मात्र होइन, राजनीतिक अडानमा पनि उनी कहिले विश्वसनीय रहेनन् । जस्तो गएको वर्षभरि उनले, सत्तामा हुँदा आफूले भ्रष्टाचार विरोधी अभियान चलाएकाले आफूलाई सत्ताबाट ओर्‍हालिएको उनको दाबी थियो ।आगामी २०८४ सालसम्म सत्ताको सपना नदेख्ने, एमाले वा कांग्रेससँग नमिली निर्वाचन लड्ने, समाजवादोन्मुख आर्थिक सामाजिक नीतिका लागि संसद् र सडकमा आवाज घन्काउने, विगतका गल्ती अब नदोहोर्‍याउने भनेर उनले जनता सामुन्ने गरेको प्रतिबद्धता जेठको दोस्रो हप्तामा आफैंले फजुल साबित गराए । भिजिट भिसा प्रकरणमा उनले लिएको अडान रंगहीन र गन्धहीन हुन पुग्यो ।आर्थिक सामाजिक रूपान्तरणका विषयजस्तो सरकारको नीति कार्यक्रम र बजेटमा उनी र उनको पार्टीले कुनै गतिलो सैद्धान्तिक, वैचारिक तथा कार्यक्रमिक अडान लिएन । सिद्धान्ततः प्रचण्ड नेतृत्वको माओवादी आज प्रतिपक्षी हो वा सत्तापक्ष छुट्याउन गाह्रो छ । उनको बिहान–बेलुकै फेरिने बोलीवचन वा प्रवचनले उनको विश्वसनीयताको ग्राफ रसातल पुगेको छ । उनीबारे बजारमा एउटा भनाइ व्याप्त छ, ‘आजका प्रचण्ड मार्क्सवाद–लेनिनवाद र मौजुदा माओवादमा होइन जादू–टुना, अदृश्य शक्तिमाथि विश्वास गर्छन् ।’लोभ लालच, सोच विहीनता, चाटुकारिता, झूट, आजको वामपन्थी आन्दोलनको सच्चाइ हो । आदर्श, त्याग, लडाँइ, मुक्ति, समाजवाद, समानता, शिक्षा र स्वास्थ्यमा पहुँच आदि आदर्श वाक्यहरू सबै सिला लागे, अर्थको अनर्थमा अनुवाद गरिए ।झूट, मक्कार र समाजको अराजनीतीकरणले सबैभन्दा पहिला वामपन्थ नै बढारिन्छन् भन्ने कुरा आफूलाई वामपन्थी भनाउँदाहरूले बुझ्न जरुरी छ । जस्तो– सोभियत संघको विघटन र छिमेकी बंगालको सीपीएमको भद्रलोक सरकारको पतनबाट बुझ्न जरुरी छ । ओली र प्रचण्डबाट अब केही हुन्न भन्ने निष्कर्ष निकाल्दा हुन्छ । तर तिनको विकल्प खोज्नेहरूले सिद्धान्त, योजना, नीति कार्यक्रम मात्र होइन, आचरणको शुद्धीकरणसहित मैदानमा ओर्लन जरुरी छ ।"
पूर्वराष्ट्रपति-उपराष्ट्रपतिहरूबाट गणतन्त्रलाई जोगाऊ,"जननेता मदन भण्डारीको ७४ औं जन्मजयन्तीका अवसर पारेर गत शनिबार आयोजित कार्यक्रममा पूर्वराष्ट्रपति विद्यादेवी भण्डारीले एमालेको सक्रिय राजनीतिमा पुनरागमन गरेको सगौरव घोषणा गरेपछि गम्भीर राजनीतिक तथा संवैधानिक बहस प्रारम्भ भएको छ । भण्डारीजस्तै दुई कार्यकाल उपराष्ट्रपति भएका नन्दबहादुर पुन केही महिना अगाडि नै माओवादीको उपाध्यक्ष भइसकेका छन् ।२०६२/०६३ को जनआन्दोलनबाट स्थापित लोकतान्त्रिक गणतन्त्रका बारेमा विवादित बहस चलिरहेको घडीमा पूर्वराष्ट्रपति र पूर्वउपराष्ट्रपतिहरू नै दलीय राजनीतिमा प्रवेश गरेपछि यस्तो बहस हुनु अस्वाभाविक भएन । भण्डारी राष्ट्रपति र पुन उपराष्ट्रपति हुँदा पनि उनीहरूका अतिरिक्त राजनीतिक चासो र गतिविधिहरू थिए भने भूमिका विवादित थियो । राष्ट्रपतिबाट निवृत्त भइसकेपछि निरन्तर राजनीतिक संवाद र गतिविधिमा संलग्न हुँदै आएकी भण्डारीले दलीय राजनीतिमा पुनरागमन गर्ने संकेत मात्रै होइन, स्पष्ट सन्देश दिँदै आएकी थिइन् । त्यसैले उनको राजनीतिक पुनरागमन अप्रत्याशित थिएन, होइन ।तर राष्ट्रपति भनेको व्यक्ति होइन, संस्था हो । गणतन्त्रको प्रतीक भनेकै राष्ट्रपति हो । यदि वर्तमान वा पूर्वराष्ट्रपति–उपराष्ट्रपतिहरू विवादित भए भने राष्ट्रपति संस्था नै विवादित, अलोकप्रिय र कमजोर हुन्छ । जसको प्रत्यक्ष नकारात्मक असर गणतन्त्रलाई पर्छ । त्यसैले राष्ट्राध्यक्ष भई राष्ट्रकै अभिभावक भइसकेका पूर्वराष्ट्रपति–उपराष्ट्रपतिहरू दलीय राजनीतिमा प्रवेश गर्नु कति उचित ? भण्डारी र पुनको राजनीतिक पुनरागमनका कारणले कस्तो राजनीतिक नजिर र संस्कार स्थापित होला ? लोकतान्त्रिक गणतन्त्रलाई कस्तो असर गर्ला ? भन्नेजस्ता केही जटिल र विवादित प्रश्नहरू उठेका छन् ।त्यसैले यस्ता प्रश्नहरूको नेपालको संविधानको अक्षर र भावना, लोकतान्त्रिक गणतन्त्रको सिद्धान्त र मूल्य–मान्यता तथा लोकतान्त्रिक गणतन्त्रका अन्तर्राष्ट्रिय अभ्यासका आधारमा निरुपण गर्नु अपरिहार्य देखिएको छ । तर पंक्तिकार पूर्वराष्ट्रपति–उपराष्ट्रपतिहरूको राजनीतिक सक्रियताकै विपक्षमा भएका कारणले भण्डारीको पुनरागमनपछि एमालेभित्रको समीकरण र ध्रुवीकरण, भण्डारी र केपी ओलीबीचको शक्ति संघर्ष वा सम्भावित पुनर्मिलनजस्ता एमालेको आन्तरिक मामिला र गणितीय हिसाब–किताबमा प्रवेश नै गर्ने छैन ।भण्डारी र पुन दलीय राजनीतिमा किन ?भोजपुरको सामान्य परिवारकी भण्डारी र रोल्पाको सामान्य परिवारमा जन्मिएका जनजाति पुन राज्यको सर्वोच्च संस्थामा पुगे, राष्ट्रकै अभिभावक बन्न सफल भए । उनीहरूले उच्चतम राजनीतिक सफलता हासिल गरिसके । तर फेरि दलीय राजनीतिमा सक्रिय हुनुको उद्देश्य के हो ? पदका लागि हो कि सत्ताका लागि ? नेपाली सेनाको परमाधिपति भइसकेकी भण्डारी अब राष्ट्रको अभिभावक हुने कि एमालेको गुटनायक ?सम्माननीय राष्ट्रपतिज्यू हुने कि कमरेड विद्या ? प्रश्न व्यक्ति लक्षित लाग्न सक्छ, तर होइन । प्रश्न व्यक्तिको होइन, विधिको हो । प्रश्न पार्टीको होइन, प्रणालीको हो । प्रश्न सत्ताको होइन, संस्थाको हो । प्रश्न संविधानको मात्रै होइन, सिद्धान्त हो । प्रश्न कानुनको मात्रै पनि होइन, नैतिकताको हो । नेपालको संविधानले पूर्वराष्ट्रपति–उपराष्ट्रपतिहरू पुनः दलीय राजनीतिमा प्रवेश गर्ने परिकल्पना नै गरेको थिएन । त्यसैले यसबारे संविधानमा लिखित रूपमा केही उल्लेख गरिएन । किनभने लोकतान्त्रिक गणतन्त्रमा स्थापित परम्परा, अभ्यास र संस्कार यही नै हो ।तर भण्डारीले केवल राष्ट्रपति संस्थाको गरिमा र प्रतिष्ठालाई मात्रै होइन, गणतन्त्रलाई नै दाउमा राखेर आफ्नो अतृप्त सत्ताआकांक्षा हासिल गर्न दलीय राजनीतिमा होमिएकी छन् । राष्ट्रपतिमा बहाल हुँदा होस् कि अवकाश पाइसकेपछि होस्, उनका अभिव्यक्ति र गतिविधिका आधारमा विश्लेषण गर्दा उग्र राजनीतिक महत्त्वाकांक्षा भएको देखिन्छ । त्यस्तो महत्त्वाकांक्षाको अन्तिम गन्तव्य कहाँ हो ? एमालेको अध्यक्ष कि प्रधानमन्त्री ?पहिलो महिला राष्ट्रपति बनेर इतिहास रचेकी भण्डारी अब एमालेको पहिलो महिला अध्यक्ष र त्यसपछि पहिलो महिला प्रधानमन्त्री हुने महत्त्वाकांक्षाका साथ राजनीतिमा फर्केको देखिन्छ । उनको यस्तो अवाञ्छित सत्ताआकांक्षाको सिकार गणतन्त्र र राष्ट्रपति संस्थासमेत हुन सक्छ । नेपाली जनताले बलिदानपूर्ण संघर्षबाट स्थापित गरेको लोकतान्त्रिक गणतन्त्र के भण्डारीको अतृप्त र अवाञ्छित सत्ताआकांक्षाको प्यास पूरा गर्नका लागि हो ?लामो राजनीतिक गृहकार्य र कोरियोग्राफीपछि मञ्चन गरिएको प्रतीत हुने मदन भण्डारी फाउन्डेसनको ब्यानरमार्फत सक्रिय राजनीतिमा उत्रिएको घोषणा स्वयंमा अर्थपूर्ण र सन्देशमूलक छ । ‘राजनीतिमा थकाइ भन्ने शब्दावली हुँदैन’ भन्ने पति भण्डारीको उद्धरण उल्लेख गर्दै पत्नी भण्डारीले देशलाई योगदान र जनताको सेवा गर्ने भावना बाँकी नै भएको कारणले सक्रिय राजनीतिमा आएको दाबी गरेकी छन् । तर अब पनि उनले देशलाई कुन ‘योगदान’ र जनतालाई कस्तो ‘सेवा’ गर्न बाँकी छ ? यदि उनी दलीय राजनीतिमा पुनरागमन गरिनन् भने देशलाई सबैभन्दा ठूलो योगदान हुनेछ र जनतालाई सबैभन्दा ठूलो सेवा पनि यही हुनेछ ।राष्ट्रपति, उपराष्ट्रपतिका हैसियतले कार्यसम्पादन गर्दा कतिपय राज्यका गोपनीयता थिए होलान् । राष्ट्रिय स्वार्थ, सुरक्षा र विदेशनीतिसँग सम्बन्धित संवेदनशील विषयहरू थिए होलान् । तर उनीहरू दलीय राजनीतिमा प्रवेश गरेपछि त्यस्ता गोपनीयता कायम नरहने वा कुनै पार्टी विशेषले त्यस्ता गोप्य तथा संवेदनशील विषयलाई दुरुपयोग गर्न सक्ने जोखिमसमेत बढ्दै गएको छ । लोकतान्त्रिक गणतन्त्र र राष्ट्रपति संस्थाका लागि योभन्दा ठूलो दुर्भाग्य अरू के हुन सक्छ ?विद्याको विवादित विगतमदन भण्डारीको रहस्यमय दासढुंगा दुर्घटनामा परी असामयिक निधन भएपछि सहानुभूतिका आधारमा राजनीतिमा प्रवेश गरेकी पत्नी भण्डारी सांसद, मन्त्री, एमालेको उपाध्यक्ष हुँदै दुई कार्यकाल राष्ट्रपति भइन् । एमालेमा सक्षम, योग्य र योगदान गरेका नेताहरूको लामो पंक्ति भए पनि ओलीको आशीर्वादमा एकपछि अर्को राजनीतिक फड्को मार्दै आएकी उनको विगत विवादरहित छैन । मन्त्री र एमाले उपाध्यक्षको कार्यकाल मात्रै होइन, संविधानको मर्म र भावनाअनुसार निष्पक्ष र तटस्थ भूमिका निर्वाह गर्न नसकेको कारणले राष्ट्रपतिको कार्यकाल पनि उत्तिकै विवादित छ । अन्य कारणहरू भए पनि विशेषगरी तीन कारणले उनको कार्यकाल विवादित थियो ।पहिलो, असंवैधानिक रूपमा प्रतिनिधिसभा विघटन । जब तत्कालीन नेकपाको आन्तरिक विवाद उत्कर्षमा पुगेको थियो, तब तत्कालीन प्रधानमन्त्री केपी शर्मा ओलीको सिफारिसमा उनले २०७७ पुस ५ गते असंवैधानिक रूपमा प्रतिनिधिसभा विघटन गरेकी थिइन् । सविधानको अक्षर र भावनाविपरीत गरिएको विघटन अलोकतान्त्रिक र असंवैधानिक थियो । भण्डारी र ओलीको यस्तो असंवैधानिक तथा अलोकतान्त्रिक प्रवृत्तिले लोकतन्त्र र संविधानको आधारभूत मूल्य र मर्ममाथि नै आक्रमण गरिएको थियो । त्यसैले २०७७ फागुन ११ गते सर्वोच्च अदालतले असंवैधानिक रूपमा विघटित गरिएको ठहर गर्दै प्रतिनिधिसभा पुनःस्थापना गर्ने ऐतिहासिक फैसला गरेको थियो । सर्वोच्च अदालतको उक्त फैसलाले संविधानको रक्षा गर्दै राष्ट्रपतिले गरेको त्रुटि सच्याएको थियो ।दोस्रो, पुनः दोस्रो पटक असंवैधानिक रूपमा प्रतिनिधिसभा विघटन । प्रतिनिधिसभामा विश्वासको मत हासिल गर्न असफल भएपछि अर्को सरकार गठन नहुँदासम्मको अवधिका लागि काम चलाउ प्रधानमन्त्री भएका ओलीको सिफारिसमा उनले २०७८ जेठ ७ गते मध्यराति पुनः प्रतिनिधिसभा विघटन गरिन् । एकातिर प्रतिनिधिसभामा बहुमत सांसदको समर्थन भएर पनि तत्कालीन विपक्षी दलको नेता शेरबहादुर देउवालाई उनले प्रधानमन्त्री नियुक्त गरिनन् । अर्कोतिर २०७७ फागुन ११ गतेको सर्वोच्च अदालतको ऐतिहासिक फैसलालाई समेत चुनौती दिँदै पुनः प्रतिनिधिसभा विघटन गरिन् । त्यसैले संविधानको भावना र सर्वोच्च अदालतको फैसलाविपरीत पटकपटक प्रतिनिधिसभा विघटन हुनुमा केवल ओलीको मात्रै होइन, भण्डारीको भूमिका पनि उत्तिकै बदनियतपूर्ण र दुराशययुक्त थियो । तर २०७८ असार २८ गते दोस्रो पटक पनि असंवैधानिक रूपमा गरिएको विघटन बदर गरी सर्वोच्च अदालतले प्रतिनिधिसभा पुनःस्थापना गर्ने अर्को ऐतिहासिक फैसला गरेको थियो ।तेस्रो, राष्ट्रपतिका रूपमा उनले तत्कालीन प्रधानमन्त्री ओली र एमालेको स्वार्थअनुसार विवादित निर्णयहरू गरेकी थिइन् । उनी शीतलनिवासको वातानुकूलित कक्षमा भए पनि उनको ध्यान एमाले केन्द्रीय कार्यालयको उष्ण वातावरणतर्फ बढी हुन्थ्यो । सायद उनले संविधानभन्दा एमालेको विधान बढी पढ्थिन् । अहिले उनी एमालेको सक्रिय राजनीतिमा फर्केपछि उक्त वास्तविकता पुष्टि भएको छ । संविधानको संरक्षक र पालकसमेत रहेकी उनले न संविधानको संरक्षण गरिन्, न संविधानको पालना नै । उल्टै उनले संविधान उल्लंघन गरी पटकपटक असंवैधानिक र विवादित निर्णय गरिन् । यी विषयमा उनी जवाफदेही र उत्तरदायी हुनु पर्दैन ?अमेरिका र भारतको अभ्यासलोकतान्त्रिक गणतन्त्र अंगीकार गरेका देश भए पनि अमेरिका र भारतका आ–आफ्नै शासकीय प्रणाली, स्वरूप र विशेषता छन् । दुवै देशका राष्ट्रध्यक्ष राष्ट्रपति हुन्छन् । अमेरिका कार्यकारी राष्ट्रपति हुने राष्ट्रपतीय प्रणाली भएको देश हो भने भारत सेरेमोनियल राष्ट्रपति हुने संसदीय प्रणाली । नेपाल र भारत दुवैले सेरेमोनियल राष्ट्रपति र संसदीय प्रणाली अनुसरण गरेका कारणले लोकतान्त्रिक प्रणाली र शासकीय मामलामा धेरै समानता छन् । भारतमा राष्ट्रपति संस्था विवादित छैन । राष्ट्रपति संस्था अत्यन्त गरिमामय र प्रतिष्ठित मानिन्छ । भारतका कुनै पनि राष्ट्रपतिले विवादित निर्णय गरेनन् । त्यसैले कुनै पनि राष्ट्रपति विवादित भएनन् ।राष्ट्रपति–उपराष्ट्रपतिबाट अवकाश लिइसकेपछि कोही पनि सक्रिय, पदीय तथा दलीय राजनीतिमा पुनरागमन वा प्रवेश गरेनन् । अर्को पनि स्मरणीय पक्ष के छ भने, भारतमा कुनै पनि कम्युनिस्ट पृष्ठभूमिका राष्ट्रपति भएका छैनन् । त्यसैले हालसम्म भारतमा अहिले नेपालमा भइरहेको जस्तो पूर्वराष्ट्रपति–उपराष्ट्रपतिले सक्रिय, पदीय वा दलीय राजनीति गर्न पाउने कि नपाउने ? भन्ने विवाद सिर्जना भएको छैन ।बेलायती उपनिवेशविरुद्ध संघर्ष गरी स्वतन्त्र र सार्वभौम देश बनाउने अमेरिकी स्वतन्त्रता संग्रामका सर्वोच्च कमान्डर तथा संस्थापक राष्ट्रपति जर्ज वासिङ्टनलाई राजा वा आजीवन राष्ट्रपति बन्न प्रस्ताव गरिएको थियो । तर लोकतान्त्रिक मूल्य–मान्यता, सिद्धान्त र संस्कारले अभिप्रेरित वासिङ्टनले दुवै प्रस्ताव अस्वीकार मात्रै गरेनन्, उनले केवल दुई कार्यकाल मात्रै राष्ट्रपति हुने घोषणासमेत गरे । किनभने उनले नवस्थापित देश र लोकतान्त्रिक प्रणालीमा नयाँ सिद्धान्त, संस्कार र नजिर स्थापित गर्न चाहन्थे ।राष्ट्रपति अत्यन्त शक्तिशाली र सर्वाधिकार सम्पन्न हुने भएकाले अधिनायकवादी तथा सर्वसत्तावादी हुने सम्भावना र जोखिम पनि थियो । तर वासिङ्टनले स्थापित गरेको सिद्धान्त, संस्कार र नजिरका कारणले अमेरिकामा अवाञ्छित सत्ता संघर्ष भएन र आवधिक निर्वाचनमार्फत स्वाभाविक र शान्तिपूर्ण रूपमा सत्ता हस्तान्तरण हुँदै आएको छ । अमेरिकी लोकतन्त्रको यो सबैभन्दा उल्लेखनीय र अनुकरणीय पक्ष हो । एकपटक बाहेक कोही पनि दुई कार्यकालभन्दा बढी राष्ट्रपति भएनन् । ‘राष्ट्रपतिको कार्यकाल दुई वर्ष’ भनी संविधानमा उल्लेख गरिएको त थिएन । तर यो अमेरिकी लोकतन्त्रको स्थापित सिद्धान्त, अभ्यास र संस्कार थियो ।तर दोस्रो विश्वयुद्धको विशिष्ट कालखण्डमा तत्कालीन राष्ट्रपति फ्र्यांकलिन रुजबेल्ट केवल दुई मात्रै होइन, चौथो कार्यकाल पनि राष्ट्रपति भए । दोस्रो विश्वयुद्धमा नेतृत्वदायी भूमिका निर्वाह गरी हिटलरलाई पराजित गर्न सफल भएका रुजबेल्ट लोकप्रिय पनि थिए र राष्ट्रपतिका रूपमा सफल पनि थिए, त्यो पृथक बहसको विषय हो । तर यसले अमेरिकामा गम्भीर राजनीतिक तथा संवैधानिक बहस र विवाद सिर्जना गरेको थियो । लामो बहसपछि अन्ततः सन् १९५१ मा संविधानको ३२ औं संशोधनमार्फत राष्ट्रपतिको दुई कार्यकाल तोकिएको थियो । त्यही संवैधानिक प्रावधानअनुसार अहिले पनि राष्ट्रपतिको दुई कार्यकाल मात्रै छ । त्यसैले अमेरिका र भारतको लोकतान्त्रिक प्रणाली, राष्ट्रपतीय अभ्यास र नजिरबाट शिक्षा लिनु नेपालको लोकतान्त्रिक गणतन्त्रको स्वास्थ्यका लागि लाभदायक हुनेछ ।रामवरण र विद्यामा फरकनेपालजस्तो सामाजिक, जातीय तथा लैंगिक विभेद भएको देशमा पिछडिएको मधेशी समुदायबाट पहिलो राष्ट्रपति र दोस्रो राष्ट्रपति महिला तथा जनजाति समुदायबाट उपराष्ट्रपति हुनु गणतान्त्रिक कालखण्डको सबैभन्दा स्मरणीय र सुनौलो पक्ष हो । यादव र भण्डारीको राजनीतिक, आर्थिक, सामाजिक, सांस्कृतिक पृष्ठभूमि करिब–करिब समान प्रकृतिको छ । भण्डारी एमालेको उपाध्यक्ष भएजस्तै राष्ट्रपति हुनुपूर्व यादव पनि कांग्रेस महामन्त्री थिए । अपवादबाहेक यादवको कार्यकाल विवादित भएन । राष्ट्रपतिबाट निवृत्त भइसकेपछि यादव दलीय राजनीतिमा प्रवेश गरेनन् । यादव लोकतन्त्रवादी थिए, गणतन्त्रवादी थिए । त्यसैले उनले लोकतान्त्रिक तथा गणतान्त्रिक मूल्य–मान्यता, सिद्धान्त र संस्कार अनुसरण गरे ।तर भण्डारी लोकतन्त्रवादी होइन, कम्युनिस्ट पार्टीकी नेता थिइन्, हुन् । उनी लोकतान्त्रिक मूल्य–मान्यता र सिद्धान्तबाट होइन, मार्क्सवाद, लेलिनवादबाट दीक्षित हुन्, छन् । कम्युनिस्ट भएको कारणले उनले लोकतान्त्रिक मूल्य–मान्यता, सिद्धान्त र संस्कार आत्मसात् गर्न सकिनन् । एउटा लोकतन्त्रवादी र कम्युनिस्टमा फरक यही हो । त्यसैले लोकतन्त्रवादी र कम्युनिस्टलाई राम्रोसँग चिनेर तथा फरक छुट्याएर जनताले पनि उपयुक्त निर्णय गर्नु आवश्यक छ । किनभने कागती रोपेर सुन्तला फल्दैन ।यादवले वातावरण विनाश र चुरेक्षेत्रको संरक्षणमा आफूलाई समर्पित गर्दै आएका छन् । यादवले जस्तै सबै पूर्वराष्ट्रपति–उपराष्ट्रपतिले सामाजिक–सांस्कृतिक तथा वातावरणीय अभियानमा नेतृत्वदायी भूमिका निर्वाह गर्नु श्रेयस्कर हुनेछ । भण्डारी र पुनले जलवायु परिवर्तन, तापक्रम वृद्धि, महिला अधिकार, दशक लामो सशस्त्र द्वन्द्वका पीडितहरूको न्याय, परिपूरण र मेलमिलापको क्षेत्रमा नेतृत्वदायी भूमिका निर्वाह गर्न सक्छन् । त्यो उनीहरूको स्वाभाविक भूमिका हुनेछ र त्यस्ता अभियानलाई सबै नेपाली जनताले सहयोग र समर्थन पनि गर्नेछन् ।अमेरिकाका पूर्वराष्ट्रपतिहरू तथा बेलायतका पूर्वप्रधानमन्त्रीहरूले पनि यस्तै सामाजिक, सांस्कृतिक, वातावरणीय, शैक्षिक अभियानको नेतृत्व गरी गैरसरकारी क्षेत्रबाट योगदान गरिरहेका हुन्छन् । नेपालमा पनि यस्तै अभ्यास र संस्कार अनुकरण गर्नु उपयुक्त हुनेछ ।निष्कर्षउपरोक्त बृहत्तर क्यानभासमा विश्लेषण गर्दा भण्डारी र पुनको दलीय राजनीतिमा पुनरागमन अवाञ्छित, अनुचित र अनैतिक मात्रै होइन, लोकतान्त्रिक गणतन्त्रको मूल्य–मान्यता, सिद्धान्त र अभ्यासविपरीतसमेत हो । यस्तो दुर्भाग्यपूर्ण प्रवृत्तिका कारणले लोकतान्त्रिक गणतन्त्र थप अलोकप्रिय, कमजोर, विवादित र विकृत हुनेछ । भण्डारी र पुनको यस्तो प्रवृत्तिले प्रकारान्तरले पूर्वराजा, राजतन्त्रवादी, प्रतिगामी र गणतन्त्रविरोधी तथा संविधानविरोधी शक्ति, पार्टी र प्रवृत्तिलाई नै फाइदा हुन्छ । त्यसैले इतिहास र भावी पुस्ताले उनीहरूलाई क्षमा गर्ने छैन ।पंक्तिकारका लागि यो व्यक्तिगत होइन, सैद्धान्तिक विषय हो । रामवरण यादव र परमानन्द झा दलीय राजनीतिमा पुनरागमन गरे पनि यही धारणा हो, भण्डारी र पुनप्रति पनि यही हो र भोलि रामचन्द्र पौडेल र रामसहायप्रसाद यादव दलीय राजनीतिमा पुनरागमन गरे भने पनि यही धारणा हुनेछ । त्यसैले वर्तमान र भविष्यका भण्डारी र पुनहरूबाट गणतन्त्र जोगाउन आवश्यक छ । त्यसका लागि यी दुई प्रस्ताव अविलम्ब कार्यान्वयन गर्न पनि उत्तिकै आवश्यक देखिएको छ ।पहिलो, संविधान संशोधन गरेर पूर्वराष्ट्रपति–उपराष्ट्रपतिहरू सक्रिय तथा दलीय राजनीतिमा प्रवेश गर्न नपाउने गरी प्रतिबन्धात्मक व्यवस्था गर्ने । जसरी अमेरिकामा परम्परागत अभ्यास र संस्कारविपरीत रुजवेल्ट चौथो पटक पनि राष्ट्रपति भएपछि संविधान संशोधन गरी दुई कार्यकाल तोकिएको थियो, त्यसरी नै नेपालमा राष्ट्रपति र उपराष्ट्रपतिका लागि एक कार्यकाल तोक्ने । गणतन्त्र र संविधानको रक्षा र भविष्यका लागि योभन्दा अर्को श्रेष्ठ विकल्प छैन ।दोस्रो, संविधानले परिकल्पना गरेजस्तो राष्ट्रको अभिभावक भई तटस्थ र निष्पक्ष भूमिका निर्वाह गर्न गैरदलीय, राजनीतिशास्त्री, संविधानविद्, बौद्धिक तथा समाजमा प्रतिष्ठित तथा स्वच्छ छवि भएको, सबै पार्टीलाई स्वीकार्य व्यक्तिलाई राष्ट्रपति बनाउने । पार्टीमा पदीय भूमिका निर्वाह गर्दै आएको वा कार्यकारी भूमिकामा पुग्ने आकांक्षा कायमै भएको व्यक्तिलाई राष्ट्रपति बनाउँदा एकातिर उसको भूमिका विवादित हुने भयो, अर्कोतिर समानान्तर सत्ताको समेत अभ्यास गर्न सक्ने देखियो ।उक्त कटु वास्तविकतालाई आत्मसात् गर्दै सक्रिय राजनीति गर्दै आएको तथा कार्यकारी भूमिकाको अभीष्ट भएको व्यक्तिलाई अब राष्ट्रपति बनाउनु उपयुक्त हुँदैन । एपीजे अब्दुल कलामजस्ता गैरराजनीतिक अणु वैज्ञानिकलाई भारतमा पनि राष्ट्रपति बनाइएको थियो । उनको कार्यकाल मात्रै निर्विवाद भएन, उनको छवि पनि निष्कलंक थियो । कलामजस्तै उपयुक्त, निष्कलंक र उच्च लोकतान्त्रिक संस्कार भएको पात्रलाई नेपालले राष्ट्रपति किन नबनाउने ? त्यसैले अहिलेको विवादबाट शिक्षा लिएर नेपालले अविलम्ब उपयुक्त निर्णय गर्नु आवश्यक छ ।"
संवैधानिक इजलासले गुमाएको एक असाधारण अवसर,"१२ संवैधानिक आयोगमा ५२ पदाधिकारी नियुक्त गरिएको विषयमा दर्ता भएका रिटलाई सर्वोच्च अदालतले साढे चार वर्षपछि बुधबार मध्यरातमा टुंग्याएको छ तर विवाद निरूपणको दीर्घकालीन मार्गप्रदर्शन गर्न सकेको छैन । चार वर्षसम्म मुद्दा थाती राखेर पछिल्लो समयमा मात्र लगातार ११ पटक सुनुवाइ गरेको संवैधानिक इजलासले निर्णय सुनाउन भने ४८ दिनको समय लिनु आफैंमा विडम्बना हो  ।अन्तिम निर्णय दिन पनि न्यायाधीशहरू बुधबार बिहान १० बजेदेखि लगातार १४ घण्टासम्म गृहकार्यमा जुटेका कारण सशक्त तथ्य र तर्कसहित भविष्यदर्शी फैसला आउने अपेक्षा गरिएको थियो । इजलासले ५२ जनाको नियुक्ति सदर हुने आदेश गरेको छ तर संवैधानिक आयोगमा नियुक्तिको प्रक्रिया र मापदण्डलाई दिशानिर्देश गर्न भने सकेको छैन । यसरी कार्यपालिकाको स्वेच्छाचारिता रोक्ने र शक्ति पृथकीकरण तथा शक्ति सन्तुलनका सिद्धान्तलाई बलियो बनाउँदै संविधान रक्षाको पक्षमा सशक्त र प्रस्ट सन्देश दिन सकिने एउटा असाधारण अवसर संवैधानिक इजलासले गुमाएको छ । पाँच न्यायाधीशले तीन थरी राय दिएका छन् जसले मूल मुद्दालाई हेर्ने दृष्टिकोणमा समाज हिजोभन्दा आज झन् अलमलिएको छ ।तत्कालीन सरकारले ल्याएको अध्यादेशका आधारमा सिफारिस गरिएका व्यक्तिहरूलाई संसदीय सुनुवाइबिना नै नियुक्ति गरिएको थियो । अध्यादेशका आधारमा कानुन नै परिवर्तन गरी सिफारिस गर्ने र लगत्तै प्रतिनिधिसभा पनि विघटन गरी सुनुवाइको प्रक्रिया नै अवरुद्ध गरेर स्वतः नियुक्ति दिने गरी भएको अभ्यासका बारेमा अदालतले बृहत् संवैधानिक सन्दर्भलाई सम्बोधन गर्नुपर्ने थियो । तर, इजलासले भने नितान्त प्राविधिक विषयमा रुमल्लिएर त्यसैका आधारमा फैसला प्रस्तुत गरेको छ ।कतिसम्म भने संवैधानिक परिषद्को नियुक्तिविरुद्ध सर्वोच्च अदालतमा रिट निवेदन दिने तत्कालीन सभामुख अग्निप्रसाद सापकोटा ‘हाल संवैधानिक परिषद्को सदस्य रहेको नभई परिस्थितिमा परिवर्तन भएको समेतका आधारमा’ उनको रिट खारेजयोग्य भएको जस्तो तर्क पनि फैसलामा लेखिएको छ । सापकोटा व्यक्तिगत हैसियतमा होइन, सभामुख र संवैधानिक परिषद्को पदेन सदस्यको हैसियतमा अदालत गएका हुन् भन्ने साधारण तथ्यलाई पनि नजरअन्दाज गरिएको छ । त्यस्तै दुई पटक गरी ५२ जनालाई नियुक्ति गरिएको विषयमा सर्वोच्च अदालतमा १५ वटा रिट परेका थिए । तर इजलासले तत्कालीन सभामुखको सन्दर्भलाई मात्र सम्बोधन गरेको छ । अन्य अधिवक्ताहरूले नागरिकका रूपमा आफ्नो संवैधानिक सरोकार उपेक्षित भएको महसुस गरेका छन् ।२०७७ मंसिर ३० को बिहान ९ बजे संवैधानिक परिषद्को बैठक बोलाइएकामा प्रधानमन्त्री केपी शर्मा ओली, सर्वोच्च अदालतका प्रधानन्यायाधीश चोलेन्द्रशमशेर जबरा र राष्ट्रिय सभाका अध्यक्ष गणेशप्रसाद तिमिल्सिना उपस्थित थिए । तर सभामुख सापकोटा र प्रतिपक्षी दलका नेता शेरबहादुर देउवा उपस्थित नभएपछि गणपूरक संख्या नपुगेकाले बैठक बेलुका ५ बजे बोलाइएको थियो । बिहान र बेलुकाको बीचमा मन्त्रिपरिषद्को सिफारिसका आधारमा राष्ट्रपति विद्यादेवी भण्डारीबाट अध्यादेश जारी भइसकेको थियो । अध्यादेशले तीन जनाको उपस्थिति पनि गणपूरक संख्या पुगेको मानिने व्यवस्था गरेकाले प्रधानमन्त्री, प्रधानन्यायाधीश र राष्ट्रिय सभाका अध्यक्ष बसेर नियुक्तिको सिफारिस गरेका थिए । बेलुकाको बैठक आफूलाई खबर नगरी बोलाइएको र त्यहाँ भएको निर्णय बदरभागी हुने भन्दै तत्कालीन सभामुख अदालत गएका थिए। तर न्यायाधीशहरू कुमार चुडाल र मनोजकुमार शर्माले बिहानको बैठकमा सभामुखलाई बोलाइएको र बेलुकाको बैठक त्यसैको निरन्तरतामा बसेको भन्दै त्यसका लागि छुट्टै जानकारी दिनु नपर्ने राय दिएका छन् । न्यायाधीशद्वयको रायलाई अर्का न्यायाधीश सपना प्रधान मल्लले समर्थन गरेपछि सोही राय बहुमतका आधारमा सर्वोच्चको फैसला बनेको छ । प्रधानन्यायाधीश प्रकाशमानसिंह राउत र न्यायाधीश नहकुल सुवेदीले भने बिहानको बैठक तत्कालीन कानुनअनुसार बसेको र बेलुकाको बैठक अध्यादेश अर्थात् नयाँ कानुनअनुसार बसेकाले ती दुई बैठक अलग–अलग भएको राय लेखेका छन् ।बेलुकाको बैठक फरक कानुनी व्यवस्थाका आधारमा बसेको र त्यो बैठक बस्ने औपचारिक जानकारी सभामुखले नपाएकाले उक्त बैठकले गरेको निर्णय बदरभागी हुने राय उनीहरूले दिएका छन् । तर उक्त राय अल्पमतमा परेकाले फरक मतका रूपमा मात्र सीमित भएको छ । वैशाखमा संवैधानिक परिषद्ले त्यही शैलीमा निर्णय गरे पनि आफूलाई नबोलाइएको भन्दै सभामुखले उजुरबाजुर नगरेकाले ‘मौनम् सम्मति लक्षणम्’ का रूपमा उक्त दिन भएका नियुक्ति स्वतः सदर हुनेमा पाँचै न्यायाधीशको सर्वसम्मति छ ।संसद्को बैठक जारी नभएका बेला अत्यावश्यक भएमा अध्यादेश ल्याउनु सरकारको कर्तव्य र अधिकार रहेको सर्वोच्चको ठहर छ । तर अध्यादेश जारी गर्ने, संवैधानिक आयोगहरूमा नियुक्तिको सिफारिस गर्ने र लगत्तै प्रतिनिधिसभा विघटन गरेर सुनुवाइको गुन्जायस नै समाप्त पार्ने विषयलाई संवैधानिक विधिशास्त्रको आलोकमा हेर्ने प्रयास भने संवैधानिक इजलासले गरेको देखिएन । किनकि पहिलो पटक ३० मंसिरमा अध्यादेश ल्याएर ३२ पदाधिकारीको नियुक्तिको सिफारिस गरेपछि ५ पुसमा प्रधानमन्त्रीले प्रतिनिधिसभा विघटन गरिदिएका थिए । त्यस्तै त्यही अध्यादेश फेरि ल्याएर २६ वैशाखमा २० पदाधिकारीको नियुक्तिको सिफारिस गरेपछि ७ जेठमा प्रतिनिधिसभा विघटन गरिएको थियो । यसरी संवैधानिक तथा कानुनी सिलसिलालाई योजनाबद्ध रूपमा विच्छेद गरिएको विषयमा बृहत् दृष्टिकोण दिने जिम्मेवारीलाई संवैधानिक इजलासले बेवास्ता गर्दा भविष्यमा पनि कानुनमाथि यस्तै सुनियोजित हमला भइरहने जोखिम बढेको छ ।प्रतिनिधिसभा विघटन भएकाले सिफारिसमा परेका व्यक्तिहरू ४५ दिनपछि स्वतः नियुक्त भएको विषयलाई सपना प्रधान मल्लबाहेकका न्यायाधीशले सम्बोधन गरेको देखिएन । उनले अहिले भए पनि सबै पदाधिकारीलाई ४५ दिनभित्र संसदीय सुनुवाइ गर्न, अनुमोदन भएमा शपथ दिलाउन तर कार्यकाल भने अहिलेसम्मको पनि हिसाब गर्न परमादेश जारी हुने राय लेखेकी छन् । यो विषयमा उनी अल्पमतमा परेकाले यसले कानुनी मान्यता भने पाएको छैन ।संवैधानिक परिषद्मा प्रधानमन्त्री, प्रधानन्यायाधीश, संसद्का दुवै सदनका प्रमुखहरू तथा विपक्षी दलका नेतासमेतको प्रतिनिधित्वको अभिप्राय शक्ति सन्तुलन सुनिश्चित गर्नु हो । तर कार्यपालिकाले ल्याएको अध्यादेशका आधारमा शक्ति सन्तुलन खुच्याउने प्रयास हुन्छ भने न्यायको धरोहर सर्वोच्च अदालतको हस्तक्षेप अपेक्षित हुन्छ । तर सर्वोच्चले यो गम्भीर विषयमा पनि कुनै विधिशास्त्रीय जवाफ दिएको छैन जसले अध्यादेश भनेको कार्यपालिकाको छलछामको अस्त्र हो भन्ने मान्यताले वैधानिकता पाएको छ । सर्वोच्चको नजिरले कार्यपालिकाको स्वेच्छाचारितालाई प्रोत्साहित गरेको छ भने न्यायपालिकाको भूमिकालाई साँघुरो बनाएको छ ।अर्कोतर्फ, संसद् विघटनजस्तो जटिल विषयलाई समेत दुई महिनामा टुंगो लगाएको सर्वोच्चले संवैधानिक आयोगका पदाधिकारीको नियुक्ति प्रक्रियाको परीक्षण गर्न साढे चार वर्ष बिताइदिनु उदेकलाग्दो छ । यसैले सर्वोच्चले आफ्नो निर्णय क्षमता र समय सन्दर्भलाई परख गर्ने कलालाई अद्यावधिक गर्न अपरिहार्य छ । छिटो र परिपक्व फैसलाले नै न्यायपालिकाप्रति भरोसा जगाउँछ, समग्रमा संविधान, कानुनी राज र लोकतन्त्रलाई बलियो बनाउँछ । समाज, सरकार र अदालतका लागि हरेक मुद्दा विशिष्ट हुन् । यो मुद्दा, सुनुवाइ, फैसला र प्रक्रियाबाट अदालतले पनि केही पाठ सिक्यो भने त्यो न्यायकै सर्वोच्च हितमा हुनेछ ।"
प्राविधिक तथा व्यावसायिक शिक्षामा उच्च शिक्षाको मार्ग,"देशको आर्थिक विकासमा टेवा पुर्‍याउन दक्ष, अर्धदक्ष र सीपयुक्त जनशक्ति उत्पादन गर्ने उद्देश्यले प्राविधिक तथा व्यावसायिक शिक्षा र तालिमको व्यवस्था, समन्वय, नियमन र गुणस्तर सुनिश्चित गर्न प्राविधिक तथा व्यावसायिक तालिम परिषद् (सीटीईभीटी) ऐन २०४५ जारी गरिएको हो ।ऐनले सीटीईभीटीलाई आधारभूत, मध्यमस्तरीय र उच्चस्तरीय प्राविधिक जनशक्ति उत्पादन गर्न पूर्ण अधिकार प्रदान गरेको छ । यद्यपि, सीटीईभीटीलाई उच्चस्तरीय प्राविधिक जनशक्ति तयार गर्ने कानुनी अधिकार प्राप्त भए पनि हालसम्म सो अधिकार कार्यान्वयन भएको छैन ।सरकारको आर्थिक वर्ष २०८२/०८३ को नीति तथा कार्यक्रमको बुँदा नम्बर ६४ मा विद्यालय शिक्षा पूरा गर्नासाथ विद्यार्थीको ग्रेडिङका आधारमा प्राविधिक तथा व्यावसायिक शिक्षा वा विश्वविद्यालय शिक्षामा प्रवेश गराइनुका साथै प्राविधिक शिक्षाको धारलाई विश्वविद्यालय तहसम्म पुर्‍याइने उल्लेख छ । त्यस्तै बुँदा नम्बर ९० मा स्वास्थ्य क्षेत्रमा जनशक्ति आपूर्ति सुनिश्चित गर्न जनरल नर्सिङ कार्यक्रम सञ्चालन गरिने भनिएको छ । सरकारका यी नीतिले प्राविधिक तथा व्यावसायिक शिक्षाको तह वृद्धि गर्ने स्पष्ट संकेत गर्दै पुनः प्राविधिक तथा व्यावसायिक तालिम परिषद् ऐनले परिकल्पना गरेको प्राविधिक उच्च शिक्षाको मार्गलाई स्मरण गराएको छ ।नीति तथा कार्यक्रमका यस्ता प्रावधानले प्राविधिक तथा व्यावसायिक शिक्षालाई यसै धारबाट उच्च शिक्षातर्फ विस्तार गर्ने उपयुक्त समय र अवसर दिएको छ । यस नीतिको कार्यान्वयन गर्न सके मुलुकमा आवश्यक उच्चस्तरीय प्राविधिक सीपयुक्त जनशक्ति उत्पादन गर्न सकिनेछ । साथै यसले २०७७ सालमा नै मन्त्रिपरिषद्बाट पास भएको राष्ट्रिय योग्यता प्रारुप अर्थात् नेसनल क्वालिफिकेसन फ्रेमवर्क (एनक्यूएफ) को कार्यान्वयनमा आवश्यक कानुन निर्माणमा समेत जोड दिएको छ ।एनक्युएफले प्राविधिक तथा व्यावसायिक शिक्षा, सामान्य शिक्षा र जीवनपर्यन्त हुने सिकाइलाई समन्वयमा राख्दै दुवै धारबीच लचिलोपन र गतिशीलताको वातावरण सिर्जना गर्न सहयोग पुर्‍याउँछ । यसमा १ देखि ८ तहसम्मको संरचना छ, जसमा आधारभूत शिक्षा कक्षा ८ देखि विद्यावारिधिसम्मको यात्रा देखाइएको छ । साथै, पूर्वसिकाइको मान्यता (आरपीएल) का माध्यमबाट अनौपचारिक तथा जीवनपर्यन्त सिकाइलाई औपचारिक शिक्षा प्रणालीसँग जोड्ने व्यवस्था गरिएको छ । यसले विद्यार्थीलाई सीपमा आधारित प्राविधिक तथा व्यावसायिक शिक्षामा आधारभूत तहदेखि उच्च प्राविधिक तहसम्म क्रमशः अगाडि बढ्ने मार्ग देखाउनुका साथै शिक्षाका धार परिवर्तनलाई संस्थागत रूप दिनेछ ।प्राविधिक तथा व्यावसायिक शिक्षा अब केवल वैकल्पिक शिक्षाका रूपमा नभई राष्ट्रिय तथा अन्तर्राष्ट्रिय रूपमै मुख्य धारको शिक्षाका रूपमा विकास हुँदै गएको छ । श्रम बजारको विविधता र प्रविधिको तीव्र गतिले दक्ष जनशक्तिको गुणस्तर, तह र क्षमतामा समेत रूपान्तरण आवश्यक परेको छ । यस सन्दर्भमा नेपालमा आधारभूत सीपमूलक तालिम कार्यक्रमलाई श्रम बजारसँग सुसंगत बनाउँदै सञ्चालन गर्न जरुरी भइसकेको छ ।विगत तीन दशकदेखि प्राविधिक तथा व्यावसायिक शिक्षा सञ्चालनको अग्रणी संस्थाका रूपमा सीटीईभीटीले स्वास्थ्य, इन्जिनियरिङ, कृषि, होटल व्यवस्थापनलगायतका संकायअन्तर्गत आधारभूतदेखि डिप्लोमा तथा प्रमाणपत्र तहसम्मका कार्यक्रम सफल रूपमा सञ्चालन गर्दै राष्ट्रिय तथा अन्तर्राष्ट्रिय श्रम बजारका लागि दक्ष जनशक्ति उत्पादनमा महत्त्वपूर्ण योगदान दिँदै आएको छ । त्यस्तै, परिषद्ले पूर्वसिकाइको मान्यता कार्यक्रममार्फत अनौपचारिक रूपमा प्राप्त सीप र अनुभवको परीक्षण गरी तह १ देखि ४ सम्म पूर्वसिकाइ भएका सीपयुक्त जनशक्तिको प्रमाणीकरणसमेत गर्दै आएको छ । यस्ता सफल अभ्यास र अनुभवका आधारमा प्राविधिक तथा व्यावसायिक शिक्षाको धारमा स्नातक तह र सोभन्दा माथिका कार्यक्रम सञ्चालन गर्नु सान्दर्भिक र समयसापेक्ष देखिन्छ ।सरकारको नीति तथा कार्यक्रममा उल्लेख गरिएको जनरल नर्सिङलगायत होटल म्यानेजमेन्ट, सूचना प्रविधि, अटोमोबाइल इन्जिनियरिङ र कृषि प्रविधिजस्ता विषय यस धारमा प्राविधिक स्नातक वा सो सरहका कार्यक्रम सञ्चालन गर्न अब राष्ट्रिय आवश्यकता मात्र नभई अस्पताल, उद्योग, व्यवसाय र सेवा क्षेत्रको सहभागितामा ‘सिक्दै पढ्दै, पढ्दै कमाउँदै’ अघि बढाउने रणनीतिक प्राथमिकता तय गर्नु जरुरी छ । नेपालका अधिकांश विश्वविद्यालयले हालसम्म साधारण शिक्षालाई केन्द्रमा राखी कार्यक्रम सञ्चालन गर्दै आएका छन् । यिनमा व्यावहारिकता र उद्योगसँगको प्रत्यक्ष सम्बन्ध अपेक्षाकृत कमजोर देखिन्छ । यद्यपि, श्रम बजारको तीव्र रूपान्तरण, प्रविधिको विकास तथा रोजगारीमा देखिएको सीपको असमानतालाई सम्बोधन गर्न विश्वविद्यालयले पनि आफ्नो शैक्षिक कार्यक्रमको प्रकृति र संरचना पुनः परिभाषित गर्नुपर्ने आवश्यकता बढ्दो छ । तसर्थ, विश्वविद्यालयले पनि श्रम बजारको बढ्दो माग, प्रविधिको विकास र उद्योग व्यवसायको आवश्यकताअनुसार व्यावहारिक शिक्षासँग सम्बन्धित प्राविधिक स्नातक, स्नातकोत्तर तथा विद्यावारिधि तहका कार्यक्रम सञ्चालन गर्न आवश्यक छ । यस्ता कार्यक्रम कृषि, उद्योग, व्यवसाय, कलकारखाना, सेवा क्षेत्रको समन्वयमा सञ्चालन गरिएमा व्यावहारिक ज्ञान, सीप, नवप्रवर्तन, अनुसन्धानका साथ कार्य र उत्पादन क्षमताको विकास हुनेछ । यसले विश्वविद्यालय, उद्योग, व्यवसाय र रोजगारबीचको सम्बन्धलाई थप सुदृढ पार्नेछ ।यस सन्दर्भमा राष्ट्रिय व्यावसायिक योग्यता प्रारुपको भूमिका महत्त्वपूर्ण छ । यो एक संरचित प्रणाली हो, जसले साधारण, प्राविधिक र पूर्वसिकाइको मान्यताबीच समन्वय कायम गर्छ । एनक्यूएफले विभिन्न स्तरका सीप र योग्यताको स्पष्ट मार्गचित्र देखाउँछ । ग्रेडिङ प्रणालीले विद्यार्थीको स्थान निर्धारण सजिलो बनाउँछ भने क्रेडिट ट्रान्सफरले सिकेका विषयको मान्यता दिँदै धार वा तह परिवर्तन गर्न सहज बनाउँछ । यसले अध्ययनमा दोहोरोपना हटाएर समय बचत गर्छ र शिक्षा निरन्तरतामा टेवा पुर्‍याउँछ । पूर्वसिकाइको मान्यता प्रणालीले अनौपचारिक र जीवनपर्यन्त सिकाइलाई औपचारिक शिक्षासँग जोड्ने काम गर्छ । तर हाल मुलुकमा एनक्यूएफसम्बन्धी कानुन निर्माणमा ढिलाइ हुँदा बहुआयामिक मूल्यांकन, क्रेडिट ट्रान्सफर, स्तरगत उन्नति र श्रम बजारका लागि आवश्यक दक्षता विकासमा बाधा पुगेको छ ।अब शिक्षा प्रणालीलाई रोजगार, स्वरोजगार र उद्यमशीलतामा रूपान्तरण गर्न नीति कार्यान्वयनमा निर्णायक अग्रसरता लिन जरुरी छ । एनक्यूएफ लागू गर्नका लागि कानुनी, प्राविधिक तथा प्रशासनिक रूपमा आवश्यक पक्ष निर्माण गरी शिक्षाका धार र तहमा गतिशीलता र सुसंगतता कायम गर्दै शिक्षा, सीप, रोजगारी र उद्यमशीलताबीचको तादात्म्यता कायम गर्न आवश्यक भएको छ ।सरकारको नीति तथा कार्यक्रमले ‘सिक्दै पढ्ने, पढ्दै कमाउने’ अवधारणालाई प्रोत्साहन दिँदै प्राविधिक धारलाई मूलधारको शिक्षामा रूपान्तरण गर्ने वातावरण तयार पारेको भए पनि त्यसलाई प्रभावकारी कार्यान्वयनमा लैजान अझै स्पष्ट, व्यावहारिक र दिगो संरचनाको खाँचो छ । एनक्यूएफलाई प्रभावकारी रूपमा लागू गर्न आवश्यक कानुनी संरचना, नीति स्पष्टता, सम्बन्धित निकायबीच सहकार्य र उत्तरदायित्वको व्यवस्था समयमै सुनिश्चित गर्न अब ढिला गर्नु हुन्न ।प्राविधिक धारको शिक्षा प्रणालीलाई १ देखि ८ तहसम्म लैजाने मार्गचित्रअनुसार त्यसलाई विधिसम्मत कार्यान्वयन गर्न सरकार, नीति निर्माता, शैक्षिक संस्था, निजी क्षेत्र र सबै सरोकारवाला मिलेर निर्णायक अग्रसरता लिनु अहिलेको आवश्यकता हो । यही माध्यमबाट मात्र प्राविधिक तथा व्यावसायिक शिक्षालाई सामाजिक मान्यता दिलाउँदै समावेशी, गुणस्तरीय र श्रम बजारोन्मुख शिक्षाको राष्ट्रिय प्रणाली निर्माण गर्दै समग्र राष्ट्र निर्माणमा आवश्यक दक्ष प्राविधिक जनशक्ति उत्पादन र परिचालन गर्न सम्भव हुनेछ ।–पौडेल काठमाडौं विश्वविद्यालय स्कुल अफ एजुकेसनमा प्राध्यापनरत छन् भने शर्मा प्राविधिक शिक्षा तथा व्यावसायिक तालिम परिषद्की उप–निर्देशक हुन् ।"
संघीयताको वित्तीय पुनःसंरचना,"संघीयतामार्फत् नागरिकले जे अपेक्षा गरेका थिए, त्यो नपाएपछि आमनागरिकमा असन्तुष्टिको आयतन बढेको छ । अब असन्तुष्टिको गहिरो कारण खोल्न जरुरी छ । पहिलो कारण हो, पुरातनवादी कर्मचारीतन्त्र, जसले आफूलाई संघीयताको लयमा ढालेकै छैन ।हाम्रो राजनीतिले कर्मचारीलाई संघीयताको ढुंग्रो हाल्दै हालेन । केन्द्रीकृत मानसिकता मात्रै होइन, जनप्रतिनिधिहरू कर्मचारीतन्त्रको मुठीमा छन् । कर्मचारीतन्त्रलाई संघीयताको ढाँचामा पुनःसंरचना नगर्ने हो भने संघीयता देखावटी मात्रै भइसकेको छ । दोस्रो मुख्य कारण हो, वित्तीय संघीयता ।अहिले पनि राज्यको जम्मा ढुकुटीको ६२ प्रतिशत रकम संघमा छ । प्रदेशलाई १० प्रतिशत दिएर अल्झाइएको छ । संघीयतामा प्रदेश रक्तसञ्चार प्रणालीको काम गर्दछ जसको स्थानीय सरकारसँग सम्बन्ध छ । माथि संघसँग पनि सम्बन्ध छ । प्रदेशलाई दस प्रतिशत रकम दिने र केही डेलिभर गर्न सकेन भनेर आरोपित गर्ने प्रवृत्ति बढ्दो छ ।स्थानीय सरकारलाई २८ प्रतिशत रकम दिइएको छ । २८ प्रतिशत रकम न्यून हो । यो बाँडफाँट अवैज्ञानिक छ । वित्तीय संघीयताले हाम्रो संघीयतालाई सुदृढ गर्न सकेको छैन । वित्तीय संघीयता यही रहुन्जेल प्रदेश र स्थानीय सरकारले डेलिभर गर्न नसक्नु स्वाभाविक छ ।आधारभूत मान्यतावित्तीय संघीयताका केही आधारभूत सिद्धान्त छन् । एउटा आधारभूत सिद्धान्त के हो भने जहाँ जुन मात्रमा अधिकार राखिएको छ, त्यहाँ मानव स्रोतको व्यवस्थापन धेरै हुनुपर्‍यो अर्थात् कर्मचारी धेरै हुनुपर्‍यो । आर्थिक व्यवस्थापन पनि अधिकारको लयमा हुनुपर्‍यो । अहिले प्रदेश र स्थानीय सरकार यही चेपमा छन् । कर्मचारीहरू प्रदेश र स्थानीय सरकारमा जान मान्दैनन् । सकेसम्म संघमै बस्न खोज्छन् ।संविधानले व्यवस्था गरेको शिक्षाको प्रबन्ध शिक्षकहरूलाई मन पर्दैन । शिक्षकहरू स्थानीय सरकारको सहकार्यमा बस्नै चाहँदैनन् । अधिकार स्थानीय र प्रदेश सरकारमा छ तर कर्मचारी छैनन् । पैसा छैन । अनि कसरी हुन्छ डेलिभर ? प्रदेश सरकारले यो कुरा संगठित र व्यवस्थित रूपमा गर्न नसकेको हो भन्ने सत्य हो । त्यसैले अहिले हाम्रो प्रदेश एकातिर कर्मचारीको र अर्कोतिर संघको नियन्त्रणमा छ । स्थानीय सरकारको हाल पनि यही हो । जसले गर्दा संघीयताको मर्मबमोजिम स्थानीय सरकार र प्रदेश सरकारले काम गर्न सकेकै छैनन् ।उदाहरणका लागि स्थानीय सरकारले शिक्षाको सवालमा काम गर्दा भौतिक पूर्वाधारमा काम गर्ने नै होइन । शैक्षणिक सवालमा काम गर्ने हो । हालसाल मात्रै बागमती प्रदेशको खानीखोला गाउँपालिकामा यस्तो छलफल गर्दा अध्यक्षको भनाइ थियो– भौतिक पूर्वाधार नबनाउने कुरा सिद्धान्तमा होला तर हाम्रोमा लागू हुँदैन ।किनभने संघले विद्यालयको भौतिक पूर्वाधार नै बनाउँदैन । संघको कमजोरीको स्थानीय र प्रदेश सरकारले भारी बोक्नुपरेको छ । जे कुरामा आफू लाग्नुपर्ने हो, त्यो कुरामा लाग्नै पाएका छैनन् । वित्तीय व्यवस्थापनका दृष्टिकोणले संघले गर्नुपर्ने काम स्थानीय सरकारले आफैं गरेर बस्नुपरेको छ । यसै आर्थिक रूपमा कमजोर छन्, त्यहीमाथि प्राथमिकतामा काम गर्न पाएका छैनन् । प्रदेश सरकारको पनि यो विडम्बना नै छ ।वित्तीय बाँडफाँटको पक्षखासमा हाम्रो संघीयताको वित्त व्यवस्थापन अत्यन्तै अप्ठ्यारो छ । जनसंख्यालाई आधार मानेर विभाजन गर्दा धेरै रकम सहरी केन्द्रहरूमा पर्छ । धेरै रकम मधेशमा पर्छ । मधेशको समस्या पहिचानको हो । राज्यले पहिचानलाई व्यवस्थित गर्नुपर्‍यो, मधेशका लागि आत्मसम्मान र पहिचानको प्रवर्द्धनमा भूमिका खेल्नुपर्‍यो । जनसंख्यालाई एउटा ठूलो सूचक मान्दा कर्णाली, सुदूरपश्चिम, हिमाली, मध्यपहाडी क्षेत्रमा न्यून पैसा जाने भयो । जसले गर्दा स्थानीय सरकारले आफूले चाहेजस्तो गर्न सकेन र बसाइँसराइको बेपत्ता रूपमा हामी आइपुग्यौं ।एउटा तथ्यांक हेरौं– सुदूरपश्चिमको ३४ प्रतिशत घरधुरी कैलाली जिल्लामा छन्, १८ प्रतिशत घरधुरी कञ्चनपुरमा छन् । ५२ प्रतिशत घरधुरी २ जिल्लामा छन् । बसाइँसराइको चर्को अवस्थामा हामी आइपुगेका छौं । एकातिर बसाइँसराइले पहाडी र हिमाली भूगोल खाली हुँदै छ । पहाडको ठूलो मात्राको कृषियोग्य जमिन बाँझो हुँदै छ । हिमालको अभूतपूर्व जैविक विविधता मान्छे नभएपछि काम नलाग्ने हुँदै छ । पहाडको कृषि र हिमालको पर्यटन ठूलो संकटमा छ ।अर्कोतिर मधेशमा चर्को बसाइँसराइले मधेशी समुदायको पहिचानमाथि आक्रमण हुँदै छ । कैलाली र कञ्चनपुरमा एउटा थारू प्हिचान र आत्मसम्मानसहित उभिनै नसक्ने भयो । ऊ आफ्नै ठाउँमा अल्पमतमा पर्दै छ । यो प्रकारको वित्तीय व्यवस्थापनले न पहाड र हिमाललाई राम्रो गरेको छ, न मधेश र केही केन्द्रहरूलाई राम्रो गरेको छ । तर यसमा बहस छैन । वित्तीय संघीयतालाई पुनःसंरचना गर्ने रचनात्मक दिशा छैन । आमनागरिकले संघीयताप्रति असन्तुष्टि जनाउनु ठीकै हो । राजनीतिक दलहरू के काम गर्दै छन् ? विज्ञ, बौद्धिक र अनुसन्धानकर्ताहरू कहाँ छन् ? किन यो विषयमा सार्वजनिक विमर्श हुँदैन ? अनौठो छ ।खासमा संघीयताको विश्वव्यापी मान्यतालाई हेर्दा स्थानीय सरकारलाई ४५ प्रतिशत र प्रदेशलाई ३५ प्रतिशत रकम व्यवस्थापन हुन जरुरी छ । बाँकी २५ प्रतिशत रकम संघलाई राख्दा हुन्छ । यही अनुपातमा कर्मचारीको पुनःसंरचना हुनुपर्‍यो । आज पनि संघीय कार्यालयहरू बसपार्कजस्ता छन् । कुनै पनि मन्त्रालयमा गाडी पार्क गर्नका लागि ठाउँ छैन ।त्यो भनेको कर्मचारीको भीडभाड हो । संघीयतामा संख्या र काबिलतामा पनि कर्मचारीहरू तल जानुपर्छ । तर राजनीतिलाई आफ्नो मुठीमा राख्न सफल कर्मचारीतन्त्र तल जाने कुरै गर्दैन । अधिकार तल छ भने मान्छे तल जानुपर्‍यो । यो विषयमा कर्मचारीतन्त्रभन्दा पनि उच्च तहको राजनीतिक नेतृत्व नै कमजोर हो ।नेपालमा कर्मचारीतन्त्र पनि गज्जबको छ । अवकाशपछिको दुई वर्षको ‘कुलिङ पिरियड’ लाई मुख्यसचिवको नेतृत्वमा जुलुस निस्किएर ‘कुलिङ पिरियड’ हटाउनुपर्‍यो भनेर जुलुस निस्कन्छ । मुख्यसचिव हुँदासम्म नदेखिएको क्षमता अब के बाँकी छ र उच्च पदस्थ हुनुपर्‍यो ? हाम्रा नेताहरू यो भन्न सक्दैनन् । ‘रिटायर्ड’ कर्मचारीलाई कुनै नियुक्तिको प्रबन्ध रोके हुन्छ किनभने जति क्षमता हो, त्यो प्रस्फुटन भइसकेको हुन्छ ।असन्तुलित अनुदानअहिले संघीय सरकारले ससर्त अनुदान बढाएको छ । समानीकरण अनुदान कटौती गर्दै गएको छ । विगतको ७ वर्षमा यो प्रवृत्ति बढ्दो छ । किन यसो गरिएको छ ? स्पष्ट के छ भने ससर्त अनुदानको मात्र बढाएर संघले प्रदेश र स्थानीय सरकारलाई आफ्नो नियन्त्रणमा राख्न खोजेको छ । ससर्त अनुदान भनेको वास्तवमा केन्द्रीयतामा आधारित अभ्यास हो । प्रदेश र स्थानीय सरकारमाथि गरिएको अविश्वास हो । प्रदेश र स्थानीय सरकारलाई कमजोर बनाउन रचिएको कथा हो ।प्रदेश र स्थानीय सरकारको समुदायप्रतिको उत्तरदायित्वलाई कटाएर संघप्रति उत्तरदायी बनाउने खेल हो । मुख्यमन्त्री र मन्त्रीहरू संघीय मन्त्रालयको वरिपरि फाइल बोकेर मन्त्रीहरूको चाकरी गर्न आऊन् । सचिवहरूले आफ्नो फुर्ती त्यही बेला देखाउन पाइयोस् भन्ने मनसाय हो । जसले संघीयताको कुनै मान्यतालाई स्वीकार गर्दैन, ससर्त अनुदानले प्रादेशिक स्वायत्तता र स्थानीय सरकारको स्वायत्ततालाई ठाडै इन्कार गरेको छ ।समन्यायिक अनुदान संघीयताको संरक्षण र प्रवर्द्धन गर्ने ठूलो औजार हो । यस्तो अनुदानले प्रदेशले आफ्नो विशेषतामा काम गर्न पाउँछ । स्थानीय सरकारले विकासलाई स्थानीयकरण गर्ने मौका पाउँछन् । सांस्कृतिक विविधता भएको देशमा प्रदेश र स्थानीय सरकारले पहिचानमैत्री विकासको रूपरेखा कोर्न पाउँछन् ।वास्तवमा यस्तो अनुदान संघीयताको सुन्दरता हो । अझ मुख्य कुरा, हिजो हाम्रो केन्द्रीकरणको प्रक्रियाले विकासको असन्तुलन कायम भएको छ । सुदूरपश्चिम, कर्णाली वा मधेश असन्तुलनका नमुना हुन् । संघीयतामार्फत यस्ता क्षेत्रहरूको आर्थिक, राजनीतिक, सामाजिक र सांस्कृतिक हैसियत उठोस् भन्ने संघीयताको चाहना हो । तर अहिलेको हाम्रो वित्तीय संघीयताको पक्षले असन्तुलन घटाउन होइन, असन्तुलन बढाउने नै काम गरिरहेको छ । जुन काम त केन्द्रीयताले गरेको थियो ।संघीयताले त यसलाई उल्टाएर सन्तुलनको दिशामा जानुपर्ने थियो । प्रदेशले प्रादेशिक विशेषतामा सिर्जनात्मक रूपमा काम गर्न पाउनुपर्छ । आफ्नो प्रदेशको विकास भनेको के हो ? कुन मान्यतामा आधारित भएर गर्ने ? कुन रणनीतिमा काम गर्ने ? कुन क्षेत्रमा काम गर्ने ? जस्ता अधिकारहरू प्रदेशको सामान्य अधिकार क्षेत्रभित्र पर्छन् । तर यस्तो अधिकार क्षेत्रलाई वित्तीय पक्षले सहयोग नगर्दा प्रदेशले काम गर्न सकेकै छैन । प्रदेशले आफ्नो विचार आफैं गरोस् भन्ने हो । केन्द्रबाट थुपारिएको विचार लागू गर्ने केन्द्रीय अंग होइन । तर आज वित्तीय र कर्मचारीका माध्यमबाट केन्द्रको आदेश मान्ने संस्था बनाइएको छ ।प्रदेशको त यो हालत छ भने स्थानीय सरकारको के चाल होला ? कसरी विकासको स्थानीयकरण होला ? कसरी स्थानीयस्तरमा चिन्तन मनन होला ? बडो गाह्रो छ । विकास संघले प्रदेश र स्थानीय सरकारलाई कोच्याउने, थुपार्ने र लाद्ने कुरा होइन । सिफारिस गर्ने कुरा होइन भन्ने हाम्रो संघीयतामा कहिले स्थापित होला ? जुन दिन यो मान्यता स्थापित हुन्छ, त्यही दिन प्रदेश र स्थानीय सरकारले मौलिक र रचनात्मक बाटो लिनेछन् । यो कुरा राजनीतिज्ञहरूले राम्रोसँग बुझ्नुपर्‍यो ।विज्ञहरूले पनि बुझ्नुपर्‍यो, काठमाडौं बसेर प्रदेश र स्थानीय सरकारलाई विकास सिफारिस गर्ने काम हाम्रो होइन भनेर । हुन त अधिकांश नेपालका विज्ञ वा बौद्धिकहरू ज्ञान उत्पादन गर्न रुचाउँदैनन् । नेताका बकम्फुसे भाषणलाई सैद्धान्तिकीकरण गरेर नेताको आँगनमा पुग्न चाहन्छन् ।स्वतन्त्र रूपमा चिन्तन र मनन गर्नु भनेको नेपालका विज्ञ वा बुद्धिजीवीको कार्यक्षेत्र होइन । तर पनि केही स्वतन्त्र विज्ञ वा बुद्धिजीवीहरूले स्वर बढाउनुपर्ने बेलाचाहिँ यो हो । जसको संख्या अत्यन्तै न्यून छ । विकासको यो मान्यता, वित्तीय पक्ष र कर्मचारीको लय मिल्ने हो भने अझै पनि हामी आत्तिनुपर्ने ठाउँमा छैनौं । उत्पादन, रोजगारी औद्योगिकीकरणजस्ता मुद्दालाई सम्बोधन गर्न सक्छौं । तर सबैभन्दा ठूलो पीर यो दिशामा राजनीति छैन ।संघको दादागिरीप्रदेश र स्थानीय सरकारलाई कर उठाउने ठाउँ नै दिइएको छैन । अहिले पनि संघले ८० प्रतिशत कर उठाउँछ । सामान्य वनका अनुभवबाट हेरौं । वनमा सबैभन्दा ठूलो कर उठाउने क्षेत्र भनेको राष्ट्रिय निकुञ्जको पर्यटन कर हो । तर त्यहाँ संघीयता नै आएको छैन । सबै कर संघमा जम्मा हुन्छ । न प्रदेशले आफ्नो क्षेत्रको कर उठाउन पाउँछ, न स्थानीय सरकारले आफ्नो नजिकको जंगलको कर उठाउन पाउँछ । यस्तै व्यवस्था अन्नपूर्ण संरक्षण क्षेत्रमा पनि छ ।जलविद्युत् क्षेत्रमा पनि हाइटेन्सन लाइनमा होस् वा अरू कुरामा स्थानीय सरकार र प्रदेशलाई ठाउँ नै छैन । निजी वन वा जडीबुटीको करमा पनि यही हालत छ । उद्योगहरू यही समस्याका वरिपरि छन् । त्यहाँ पनि संघीयता आएको छैन । भन्न खोजिएको के हो भने प्रदेश र स्थानीय सरकारले आफ्नो कर उठाउने ठाउँ पाउनुपर्छ ।कर उठाउने ठाउँ विस्तार गर्नुपर्छ । तर यस्तो संघीयता आयो जसले प्रदेश र स्थानीय सरकारलाई ठाउँ नै दिँदैन र कर उठाउन सकेनौं भन्छ, यो मिल्दै नमिल्ने कुरा हो । संसारको संघीयताको अभ्यासलाई हेर्ने हो भने स्थानीय सरकार र प्रदेश सरकारलाई हुर्काउने काम संघको हो । तर हाम्रो संघ कसरी कमजोर बनाउन सकिन्छ ? भनेर लागेको छ । प्रदेश र स्थानीय सरकारहरू हुर्कने र उड्ने सम्भावना यही प्रवृत्तिमा ज्यादै कमजोर छ । अब तत्काल वित्तीय पक्षको पुनःसंरचना नगर्ने हो भने हाम्रो संघीयताले सही बाटो लिन सक्दैन ।"
समृद्धिका लागि वैदेशिक लगानी,"पछिल्लो समय विश्व प्रणाली अनिश्चितताबाट गुज्रिरहेको देखिन्छ । रुस–युक्रेन द्वन्द्व, भारत–पाकिस्तान द्वन्द्व तथा पछिल्लो इजरायल–इरान द्वन्द्वजस्ता विषय र घटनाले वैश्विक आर्थिक प्रणालीमा प्रभाव पर्नुका साथै विश्व राजनीति नै तरंगित छ ।राज्यहरूभित्रका आन्तरिक द्वन्द्व, भूराजनीतिक तनाव, गरिबी, भोकमरी, जलवायु परिवर्तन तथा कृत्रिम बौद्धिकताजस्ता नवीन चुनौतीहरूले प्रत्येक राष्ट्रलाई कुनै न कुनै रूपले प्रभावित पारेका छन् ।यी चुनौतीहरूको दीर्घकालीन समाधान गर्दै समृद्धिको यात्रामा अगाडि बढ्न राष्ट्रहरूले पर्याप्त वित्तीय स्रोत, स्पष्ट कानुनी व्यवस्था, दिगो राजनीतिक नेतृत्व र दक्ष मानव पुँजीको संयोजन गर्नु आवश्यक छ । नेपालले दिगो विकास लक्ष्यको कार्यान्वयनमा अग्रसर रहँदा आन्तरिक स्रोत मात्र पर्याप्त नहुने हुनाले प्रत्यक्ष वैदेशिक लगानीको आवश्यकता झनै बढेको देखिन्छ ।अवधारणाप्रत्यक्ष वैदेशिक लगानी (एफडीआई) भन्नाले कुनै मुलुकको व्यक्ति, कम्पनी वा संस्थाले अर्को मुलुकमा अवस्थित उद्यममा दीर्घकालीन लाभ तथा नियन्त्रण प्राप्त गर्ने उद्देश्यले गरेको लगानी हो । यसमार्फत मौद्रिक पुँजी मात्र नभई ज्ञान, प्रविधि र व्यवस्थापन सीप पनि प्रवेश गर्छ । एफडीआईको ऐतिहासिक पृष्ठभूमि प्राचीन व्यापारिक सम्बन्धदेखि सुरु भई द्वितीय विश्वयुद्धपछिको पुनर्निर्माण प्रयास, जापान तथा युरोपमा अमेरिकी पुँजीको प्रवाह र पछिल्लो समयको निजीकरण र उदारीकरण अभियानसम्म आइपुग्दा यसको प्रवृत्तिमा आमूल परिवर्तन आएको पाइन्छ ।प्रविधिमा अनुभूत भएको चामत्कारिक प्रगति, यातायात तथा सञ्चारको सुलभता र अन्तर्राष्ट्रिय कानुनी संयन्त्रहरूको विकासले एफडीआईलाई विश्वव्यापी ढंगले विस्तार गरेको छ । दोस्रो विश्वयुद्धपश्चात् अन्तर्राष्ट्रिय व्यापार विस्तार, बहुराष्ट्रिय कम्पनीहरूको उदय, उदारीकरण नीतिहरू र आर्थिक एकीकरण प्रक्रियाहरूले एफडीआईलाई विश्वव्यापी रूपमा संस्थागत र प्रवर्द्धित गरेका छन् ।संयुक्त राष्ट्रसंघको व्यापार तथा विकास सम्मेलनलगायतका अन्तर्राष्ट्रिय संस्थाहरूले यस अवधारणालाई स्पष्टता, पारदर्शिता र दिगो विकाससँग जोडेर प्रवर्द्धन गर्ने गरेका छन् । एफडीआईले उत्पादन क्षमता अभिवृद्धि, प्रविधि हस्तान्तरण, मानव संसाधन विकास र अन्तर्राष्ट्रिय बजारसम्मको पहुँच विस्तारमा महत्त्वपूर्ण भूमिका खेल्ने एफडीआईले घरेलु अर्थतन्त्रलाई विश्व बजारसँग एकीकृत गर्नसमेत मद्दत गर्दछ ।विश्व सन्दर्भ र प्रवृत्तिविश्वमा खासगरी १९८० को दशकको विश्वव्यापीकरणसँगै एफडीआई प्रवाह तीव्र रूपमा वृद्धि भएको देखिन्छ । क्षेत्रगत रूपमा पूर्वाधार, हरित ऊर्जा, डिजिटल सेवा, स्वास्थ्य तथा कृषि क्षेत्र प्राथमिकतामा रहेका छन् । दक्षिण तथा पूर्व एसिया, अफ्रिका र ल्याटिन अमेरिका एफडीआई गन्तव्यका रूपमा उदाउँदै गएका छन् ।संयुक्त राष्ट्रसंघको व्यापार तथा विकास सम्मेलनको २०२३ को तथ्यांकअनुसार विश्वमा करिब ४१ ट्रिलियन अमेरिकी डलर एफडीआईका रूपमा लगानी भइसकेको छ । जुन वैश्विक कुल गार्हस्थ्य उत्पादनको करिब ३६ प्रतिशत हो । विश्वव्यापी एफडीआई प्रवाह सन् २०२२ मा करिब १.३ ट्रिलियन अमेरिकी डलर थियो । अमेरिका, चीन, सिंगापुर र भारतजस्ता मुलुकहरूमा एफडीआईको प्रवाह उच्च छ । विश्व व्यापार संगठनको ट्रिम्स सम्झौता, दुईपक्षीय तथा बहुपक्षीय लगानी सम्झौताहरू तथा ओईसीडीका क्षेत्रगत मार्गदर्शिकाहरूले एफडीआई प्रवाहको सुनिश्चितता, पारदर्शिता र विवाद समाधानमा महत्त्वपूर्ण भूमिका खेलेका छन् ।विशेषतः दोस्रो विश्वयुद्धपछि प्रविधि, यातायात र सञ्चारको प्रगति, कर प्रणालीको अनुकूलन तथा अन्तर्राष्ट्रिय राजनीतिक संरचनामा आएको परिवर्तनले एफडीआईको विस्तारलाई अझ तीव्र बनाएको देखिन्छ । जलवायु, ऊर्जा क्षेत्र, डिजिटल प्रविधि, खाद्य सुरक्षालगायतका क्षेत्रहरूमा लगानी प्राथमिकता पाइरहेको पछिल्लो दशकमा एफडीआई आकर्षित गर्न धेरैजसो देशहरूले लगानीमैत्री कानुनी संरचना निर्माण, कर तथा भन्सार छुट, एकद्वार सेवा प्रणालीको कार्यान्वयन, विशेष आर्थिक क्षेत्र (सेज) को स्थापनालगायतका उपायहरू अवलम्बन गरेको पाइन्छ ।कानुनी आधारहरूनेपालले प्रत्यक्ष वैदेशिक लगानी आकर्षित गर्न विभिन्न नीतिगत, कानुनी तथा संस्थागत सुधारहरू गर्ने प्रयास गरेको छ । खासगरी २०४६ सालको राजनीतिक परिवर्तनपश्चात् विश्वभर जुर्मुराएको निजीकरण, आर्थिक उदारीकरण तथा विश्वव्यापीकरणको अभियानसँग हातेमालो गर्न नेपालले पनि आफ्ना सम्भावनाका क्षेत्रहरूमा वैदेशिक लगानी आकर्षित गर्नु आवश्यक नै थियो ।विदेशी लगानी र एकद्वार नीति, २०४९, विदेशी लगानी तथा प्रविधि हस्तान्तरण ऐन, २०४९, निजीकरण ऐन, २०५० लगायतका सुरुवाती नीतिगत तथा कानुनी व्यवस्थाबाट आजको दिनसम्म आइपुग्दा प्रत्यक्ष वैदेशिक लगानीलाई संवैधानिक सुरक्षणसमेत प्रदान गरिएको छ ।समयानुकूल नीतिगत, कानुनी तथा संगठनात्मक व्यवस्थाहरूमा व्यापक एवं अनुभूतजन्य सुधार भएको पाउन सकिन्छ । सार्वजनिक–निजी साझेदारी तथा लगानी ऐन, २०७५ विदेशी लगानी तथा प्रविधि हस्तान्तरण ऐन, २०७५, औद्योगिक व्यवसाय ऐन, २०७६, वन ऐन, २०७६, वातावरण संरक्षण ऐन, २०७६, नेपाल राष्ट्र बैंक ऐन, २०५८ लगायतका क्षेत्रगत ऐनहरूमा प्रत्यक्ष वैदेशिक लगानीको सहजीकरणका लागि विभिन्न प्रावधानहरूको व्यवस्था गरिएको छ ।लगानी बोर्ड, औद्योगिक तथा लगानी प्रवर्द्धन बोर्ड, उद्योग विभाग, प्रादेशिक लगानी प्राधिकरणहरू संस्थागत रूपमा प्रत्यक्ष वैदेशिक लगानी आकर्षित गर्दै नेपाललाई एक उत्कृष्ट लगानी गन्तव्यका रूपमा विकास गर्न क्रियाशील छन् ।एफडीआईको अवसर र चुनौतीनेपालमा एफडीआई प्रवाह हुने क्षेत्रहरू प्रशस्त छन् । संघ, प्रदेश र स्थानीय तहहरूबाट सार्वजनिक–निजी साझेदारीमार्फत परियोजना कार्यान्वयनको कानुनी आधार बलियो बन्दै गएको छ । लगानी बोर्ड नेपालको सक्रियताले रणनीतिक परियोजनाहरूलाई संस्थागत ढंगले अगाडि बढाउने वातावरण सिर्जना भएको छ ।जलविद्युत्, सूचना प्रविधि (डिजिटल निर्यात र डाटा सेन्टरहरूजस्ता विशेष सम्भावना बोकेका क्षेत्र), कृषि तथा खाद्य प्रशोधन, पर्यटन (सांस्कृतिक र साहसिक), हरित अर्थतन्त्र (विद्युत्चालित सवारी, सौर्य ऊर्जा) जस्ता क्षेत्रहरूमा विदेशी लगानीकर्ताका लागि आकर्षक सम्भावनाहरू देखिएका छन् । यसैगरी बीबीआईएन, बिमस्टेक, बीआरआईजस्ता क्षेत्रीय सहकार्य मञ्चहरूले नेपाललाई पारवहन, ऊर्जा व्यापार र सञ्जाल विस्तारमा रणनीतिक विकास गर्ने अवसर प्रदान गरेका छन् ।तथापि, कुल गार्हस्थ्य उत्पादनमा कुल वैदेशिक लगानीको अनुपात ३ प्रतिशत पुर्‍याउने लक्ष्य लिइएको भए पनि आर्थिक वर्ष २०७९/८० मा सो अनुपात मात्र ०.२ प्रतिशतमा सीमित रहनुले नेपालको अपेक्षा र वास्तविक प्राप्तिबीचको स्पष्ट अन्तरलाई देखाउँछ । यसले वैदेशिक लगानीको आप्रवाहमा देखिएको न्यूनता र नीतिगत चुनौतीको संकेत गर्दछ ।हाल कार्यान्वयनमा रहेको सोह्रौं पञ्चवर्षीय योजनाले एफडीआईलाई विशेष प्राथमिकता दिएको छ । विद्यमान पुँजी तथा प्रविधिको आवश्यकता पूरा गर्न सार्वजनिक–निजी साझेदारीमार्फत वैदेशिक लगानी परिचालन गर्ने, नेपालमा एफडीआई प्रवर्द्धन तथा निर्यात व्यापार अभिवृद्धिका लागि विदेशस्थित नेपाली कूटनीतिक नियोगहरूलाई अझ सक्रिय बनाउने, बहुराष्ट्रिय कम्पनीहरूलाई लगानीमा आकर्षित गर्ने, वित्तीय स्रोतको दिगो व्यवस्थापनका लागि वैदेशिक लगानीको पुनःसंरचना गर्ने साथै एफडीआईलाई वैकल्पिक लगानी स्रोतका रूपमा विकास गर्ने लक्ष्यहरू सो योजनामा समावेश छन् ।त्यसैगरी, आर्थिक वर्ष २०८२/८३ को वार्षिक बजेटमा पनि एफडीआई आकर्षण र व्यवस्थापनका लागि विभिन्न उपायहरू प्रस्ताव गरिएका छन् । राष्ट्रिय प्राथमिकता प्राप्त क्षेत्रहरूमा लगानी प्रवाह बढाउन ‘एंकर इन्भेस्टमेन्ट’ नीतिको अवलम्बन गरिने व्यवस्था गरिएको छ । जसले ठूला पूर्वाधार परियोजनामा प्रारम्भिक लगानी सुनिश्चित गर्ने उद्देश्य राखेको छ । सूचना प्रविधि क्षेत्रमा विदेशी लगानी आकर्षित गर्नका लागि मध्यपहाडी क्षेत्रमा डेटा सेन्टर स्थापना सम्भाव्यता अध्ययनको प्रस्तावले पूर्वाधार विकाससँग लगानीको समन्वय गर्ने प्रयास गरेको देखिन्छ ।यसबाहेक, नेपालमा वैदेशिक लगानीका लागि दीर्घकालदेखि चुनौतीका रूपमा रहँदै आएको विदेशी विनिमय जोखिम व्यवस्थापन गर्न ‘हेजिङ सेवा’ सञ्चालनको अनुमति दिने व्यवस्था पनि बजेटमा प्रस्ताव गरिएको छ । यसले प्रत्यक्ष वैदेशिक लगानीको मात्रात्मक वृद्धिसँगै गुणस्तरीय सुधारको अपेक्षा गर्न सकिने आधार प्रदान गर्छ ।तर यस्ता सम्भावनाहरूका साथसाथै थुप्रै चुनौतीहरू पनि रहेका छन् । लगानीका लागि आवश्यक अनुमति प्राप्त गर्ने प्रक्रिया जटिल र ढिलो हुने प्रवृत्ति अझै कायम छ । राजनीतिक अनिश्चितता र नीतिगत अस्थिरता पनि लगानीकर्ताहरूका लागि जोखिमपूर्ण बनिरहेको देखिन्छ ।संघीय संरचनाभित्र समन्वय अभावका कारण लगानीको कार्यान्वयन चरणमा अड्चन देखिन्छ । वैदेशिक विनिमयमा हुने उतारचढाव र मुनाफा फिर्ता गर्ने प्रक्रियामा स्पष्टता नहुनु विदेशी लगानीकर्ताहरूका लागि निरुत्साहको कारण बन्ने गरेको छ । केही घरेलु उद्योगहरूले प्रतिस्पर्धाको डरले विदेशी लगानीलाई शंकाको दृष्टिले हेर्ने मानसिकता अझै राखेको देखिन्छ । पूर्वाधार, विशेष गरी यातायात र ऊर्जा पूर्वाधारको अभाव, साथै सरकारी प्रणालीको डिजिटल रूपान्तरणमा भएको ढिलाइ र वातावरणीय तथा वनसम्बन्धी भोगाधिकारका अस्पष्टता यस्ता थप समस्या हुन् । जसले एफडीआईको प्रवाहमा अवरोध सिर्जना गर्न सक्ने देखिन्छ ।यी चुनौतीहरूको समाधानका लागि स्पष्ट, रणनीतिक र दीर्घकालीन दृष्टिकोण आवश्यक हुन्छ । स्वचालित स्वीकृति प्रणाली विस्तार गर्नुका साथै डिजिटल एकद्वार प्रणालीको पूर्ण कार्यान्वयनले लगानी प्रक्रिया छरितो र पारदर्शी बनाउनेछ । हाल विद्यमान द्विपक्षीय लगानी सम्झौताहरूको पुनरावलोकन गर्दै लगानी प्रवर्द्धन कूटनीति सशक्त बनाउनु आवश्यक छ । विदेशी लगानीका जोखिम न्यूनीकरण गर्न एफडीआई हेज फन्डको स्थापना एक प्रभावकारी विकल्प हुन सक्छ । क्षेत्रगत लगानी नक्सांकनको विकासले लक्षित लगानी आकर्षित गर्न सहयोग पुर्‍याउनेछ । एंकर इन्भेस्टर तथा संस्थागत लगानीकर्तासँग सहकार्य गरी विश्वास निर्माण गर्न सकिन्छ । साथै, विदेशस्थित कूटनीतिक नियोगहरूलाई लगानी प्रवर्द्धनको संयन्त्रका रूपमा उपयोग गर्दा अन्तर्राष्ट्रिय जगत्मा नेपालको लगानी गन्तव्यको छवि अझ मजबुत बन्नेछ । अन्ततः लगानी परियोजनाहरूको व्यवस्थित व्यवस्थापनका लागि परियोजना बैंक सशक्त बनाउँदै परियोजनामा विश्वसनीय वित्तीय संयन्त्र विकास गर्न आवश्यक हुन्छ ।निष्कर्षआजको विश्वव्यापी अन्तरसम्बद्ध र अन्तरनिर्भर युगमा एफडीआई आर्थिक विकास र समृद्धिको एक अनिवार्य आधार बनेको छ । यसले उत्पादनशीलता अभिवृद्धि, रोजगारी सिर्जना, प्रविधि हस्तान्तरण र पुँजी सम्प्रेषणमार्फत विकासशील मुलुकहरूलाई आफ्नो आर्थिक हैसियत सुधार्ने महत्त्वपूर्ण अवसर प्रदान गर्दछ ।मुलुकको विद्यमान बहुआयामिक स्रोतको उपलब्धता तथा आवश्यकताको उचित नक्सांकन गरी आवश्यकताका क्षेत्रहरूको वस्तुगत पहिचान गरी तिनमा प्रत्यक्ष वैदेशिक लगानी आकर्षण गर्न सकेमा लगानी प्राप्य मुलुकको समृद्धिको सपनाले द्रुत गतिमा मूर्त रूप पाउने तथ्यमा दुईमत नहोला । यसको ज्वलन्त उदाहरण खोज्न टाढा जानु पर्दैन, हाम्रा दुई विराट छिमेकी राष्ट्रहरू पर्याप्त अनुभव तथा सिकाइको संग्रहसहित हाम्रासामु खडा छन् ।तर एफडीआई अवसरको मात्र खानी नभई केही जटिल चुनौतीहरूको वाहकसमेत हुने भएकाले विदेशी लगानीसँगै आउने मुनाफाको बाह्य प्रवाह, स्रोत र बजारमा देखिन सक्ने विदेशी एकाधिकार तथा प्रविधि स्थानान्तरणको असमानताजस्ता पक्षहरूको रणनीतिमूलक व्यवस्थापन गर्न आवश्यक देखिन्छ । नेपालजस्तो विकासशील र भौगोलिक दृष्टिले रणनीतिक स्थानमा रहेको मुलुकका लागि यी चुनौतीहरूलाई सम्भावनामा बदल्न एफडीआईबाट प्राप्त हुने तुलनात्मक लाभहरू सशक्त आधार बन्न सक्छन् ।पारदर्शिता, स्थायित्व र पूर्वानुमान सुनिश्चित गर्ने गरी कानुनी, नीतिगत तथा संस्थागत पूर्वाधारमा सुधार गर्दै एकीकृत र दिगो लगानी रणनीति अवलम्बन गर्न सकेको अवस्थामा नेपाल एफडीआईका लागि दक्षिण एसियामा उदीयमान गन्तव्य बन्न सक्दछ । यसले नेपालको राष्ट्रिय समृद्धिको सपना यथार्थमा रूपान्तरण गर्न सहयोग पुर्‍याउँछ ।"
पछाडि फर्किने गल्ती नगरौं,"आधुनिक शिक्षा मूलतः तीन वटा सैद्धान्तिक अवधारणामा आधारित छ । यो सर्वसुलभ हुनुपर्छ, उपादेयतापूर्ण हुनुपर्छ र दक्षतापूर्वक प्रदान गरिनुपर्छ । शिक्षाबिना कुनै देश, समाज र सभ्यताको पनि परिकल्पना गर्न सकिँदैन । उच्च शिक्षाको महत्त्व त झन् महत्त्वपूर्ण छ । किनभने मानवीय संसाधनको आपूर्ति यसकै माध्यमबाट मात्रै सम्भव छ ।वर्तमान समय शिक्षाका लागि साँच्चै युगान्तकारी समय हो, आमूल परिवर्तनको समय हो । सन् २०३० सम्म मान्छेको दाँजोमा सबै आयाममा मेसिन श्रेष्ठ हुने आकलन गरिएको छ । अहिले नै धेरैतिर मेसिनले तल्लो तहको सबै काम मान्छेबाट खोसिसकेको छ । विकसित देशमा त मेसिनले माथिल्लो तहको ‘ह्वाइट कोलार जब’ पनि मान्छेबाट खोस्दै छ । सन् २०३५ पछि मान्छेलाई काम कसरी सिर्जना गर्ने भन्ने कुरा सायद विश्वकै पहिलो चुनौती हुनेछ ।मानिस आर्टिफिसियल इन्टेलिजेन्सभन्दा अघि बढ्न शिक्षामा कस्तो आमूल परिवर्तन गर्नुपर्छ, प्राथमिक पाठशालादेखि उच्चतम शिक्षासम्म यो बहस यही दशकभित्र निर्क्योल गरिनुपर्छ । यसले ल्याउने परिवर्तन सायद अहिलेसम्म कसैले आकलन पनि नगरेको हुन सक्छ । यो परिवर्तनको हामी वाहक पनि बन्न सक्नुपर्दछ । आएको परिवर्तनलाई आत्मसात् गरी समयमा नै अवलम्बन गर्ने क्षमता पनि बनाउनुपर्छ । अनि मात्रै समुन्नतिको पाइलामा हामी पनि सँगसँगै अगाडि बढ्न सक्छौं ।नेपालमा दशकौंको प्रयासका बाबजुद उच्च शिक्षामा उमेर समूहको पहुँच १७ प्रतिशत मात्र पुगेको छ । विकसित मुलुकले यसलाई ५५ प्रतिशतसम्म पुर्‍याएका छन् । प्राकृतिक साधनको अभाव भएको सिंगापुरजस्तो मुलुकमा मानवीय संसाधनलाई पहिलो प्राथमिकता दिई गरेको प्रयासले आज यो अत्यन्त धनी मुलुकमध्ये विशिष्ट स्थान बनाउन सफल भएको छ । यही कमीलाई आत्मसात् गरी २०७३ मा नेपाल सरकारले नेपाल खुला विश्वविद्यालय ऐन, २०७३ मार्फत नेपाल खुला विश्वविद्यालय स्थापना गर्‍यो ।यस ऐनको उद्देश्यमै ‘खुला शिक्षा प्रणालीका नवीनतम शिक्षण विधि तथा प्रविधिको माध्यमबाट विभिन्न विषयमा उच्चस्तरीय अध्ययन, अध्यापन तथा अनुसन्धानको व्यवस्था गरी उच्च शिक्षामा सर्वसाधारणको पहुँच पुर्‍याई ज्ञान, सीप प्रविधियुक्त जनशक्ति उत्पादन गर्ने’ भनिएको छ । यही उद्देश्य परिपूर्तिका लागि अहिलेको ‘कमाऔं र पढौं’ को युगमा यो विश्वविद्यालयले कामकाजी, दूरदराजमा रहेका र विश्वविद्यालय धाउन नसकेका जनसमुदायलाई लक्षित गरी उच्च शिक्षामा पहुँच बढाउँदै आएको छ । यो विश्वविद्यालय कसैको प्रतिस्पर्धी नभई मात्र परिपूरक हो भन्ने पनि स्पष्ट छ ।यसैअनुरूप यस विश्वविद्यालयले व्यवस्थापन, कानुन, विज्ञान, स्वास्थ्य तथा प्रविधि र सामाजिकशास्त्र तथा शिक्षा क्षेत्रमा विभिन्न कार्यक्रम सञ्चालन गर्दै आएको छ । तर कानुन स्नातकका विद्यार्थीलाई नेपाल बार काउन्सिलले खुला शिक्षा कार्यक्रमअन्तर्गत यस विश्वविद्यालयबाट व्यवसायीको परीक्षामा बस्न बन्देज गरिएको सूचना निकाल्यो ।सोही सूचनाका आधारमा २०७७ चैत १ का दिन प्रारम्भ भएको नेपाल कानुन व्यवसायी परिषद् (कानुनी शिक्षा) नियमावली, २०७७ को परिच्छेद २ मा उल्लिखित कानुनी शिक्षाको मापदण्डका साथै नियम १७ को ‘स्वीकृति नलिई कानुनी शिक्षा सञ्चालन गर्न नपाइने’ व्यवस्था र परिषद्को कानुनी शिक्षा समितिका अध्यक्षबाट २०७९ साउन १८ का दिन राय सुझाव प्रदान गरेका आधारमा परिषद्ले साउन १९ मा नेपाल खुला विश्वविद्यालयबाट कानुन शिक्षामा स्नातक गरेकालाई परिषद्बाट सञ्चालित ३० औं अधिवक्ता तहको परीक्षामा सामेल गर्न उपयुक्त नहुने निर्णय सर्वसम्मतिबाट पारित गरेको थियो ।नेपाल खुला विश्वविद्यालयले २०७५ देखि नै स्नातक तह तीनवर्षेमा कानुनी शिक्षा पढाउँदै आइरहेकामा २०७७ मा जारी गरेको नेपाल कानुन व्यवसायी परिषद् (कानुनी शिक्षा) नियमावलीको व्यवस्थाले विश्वविद्यालयको स्वायत्त अधिकारमाथि प्रहार गरेको छ ।कानुन व्यवसायी परिषद्ले जारी गरेको कानुनी शिक्षा नियमावली र नेपाल खुला विश्वविद्यालयबाट कानुन शिक्षामा स्नातक गरेकालाई अधिवक्ता तहको परीक्षामा सामेल हुनबाट वञ्चित गरेको निर्णयविरुद्ध सर्वोच्च अदालत (संवैधानिक इजलास) समक्ष दायर भएको रिट निवेदनमा सुनुवाइका क्रममा अन्तरिम आदेश जारी भएसँगै नेपाल खुला विश्वविद्यालयमा कानुनी शिक्षा अध्ययन गरेका र २०७७ सम्मका भर्ना समूहका विद्यार्थीका लागि अधिवक्ता तहको परीक्षामा सहभागी गराए ।फलस्वरूप अधिवक्ता तहको ३१ औं पूरक परीक्षामा सर्वोत्कृष्ट स्थान हासिल गर्न सफल भयो । साथै २०८१ माघ २ का दिन सर्वोच्च अदालत (संवैधानिक इजलास) बाट रिट सुनुवाइका क्रममा अन्तरिम आदेश भएको छ ।नेपाल कानुन व्यवसायी परिषद् (कानुनी शिक्षा) नियमावली, २०७७ जारी भएपश्चात् नेपाल खुला विश्वविद्यालयले कानुनी शिक्षा विषय अध्यापन गराउने सम्बन्धमा पूर्ववत् पाठ्यक्रम तत्काल परिमार्जन गरी सोको जानकारी परिषद्लाई दिएको तथा प्रयोगात्मक अभ्यास अदालतलगायत कानुनी अनुसन्धान सबै प्राविधिक विषयका आधारमा अध्यापन गराउँदै आइरहेकामा परिषद् पूर्ण जानकार हुँदाहुँदै यस विश्वविद्यालयले अध्यापन गराउँदै आइरहेको कानुनी शिक्षालाई प्रश्न खडा गरी विश्वविद्यालय तथा विश्वविद्यालयबाट अध्ययन गरेका विद्यार्थीलाई अधिवक्ताको परीक्षामा समावेश हुन पूर्ण भेदभाव गरिएको छ । वर्तमान समयमा नेपाल सरकारद्वारा शिक्षामा खुला नीति अवलम्बन गरिएकोलाई परिषद्को यस्तो प्रवृत्तिले चुनौती दिएको छ । र, यो न्यायसंगत पनि देखिँदैन ।आज विश्वभरि नै शिक्षालाई सुलभ, सरल र लचिलो बनाउनेतर्फ प्रयास भइरहेको छ । यो मात्र ‘कोभिड’ प्रकोपपछि भएको होइन । उदाहरणका लागि सन् २०१५/१६ मा नै विश्व प्रसिद्ध हार्वर्ड र एमआईटी विश्वविद्यालयले बृहत् अनलाइन तथा खुला कार्यक्रम (मूक) बनाई थुप्रै विद्यार्थीलाई यसमार्फत प्रशिक्षित गरिरहेका छन् । थुप्रै अन्य परम्परागत विश्वविद्यालयले पनि आफ्ना कार्यक्रम खुला विधिमार्फत सञ्चालन गर्दै आएका छन् । सन् २०३० पछाडि आधाभन्दा बढी उच्च शिक्षा यस विधिले अँगाल्ने आकलनले यसको विश्वव्यापी महत्त्व र अब हुने शिक्षाको मूलधार निकट भविष्यमा यही माध्यम हुने निश्चितप्रायः छ ।खुला विधिको बुझाइमा पनि व्यापक भिन्नता रहेको देखिन्छ । हामीले अहिलेसम्म पूर्ण खुला (दैनिक पठनपाठन नहुने) विधि अपनाएका नै छैनौं । हामीले त दैनिक पठनपाठन दूर शिक्षा प्रविधिबाट र आवश्यक व्यावहारिक क्रियाकलाप भौतिक रूपमै गर्दै आएका छौं ।खुला विधिमा हामीले रत्तिभर पनि गुणस्तरमा सम्झौता गरेका छैनौं । यसको प्रमाण कानुन व्यवसायी परिषद्को दोस्रो पटकको नतिजाले पनि स्पष्ट पार्छ । पहिलो पटक सम्मिलित परीक्षामा यसै विश्वविद्यालयका छात्रले सर्वोच्च स्थान हासिल गरे भने दोस्रो पटकको परीक्षामा कानुन व्यवसायी परिषद्को सालाखाला सफलता दर २३ प्रतिशत हाराहारी रहेकामा खुला विश्वविद्यालयको उत्पादनले ६६ प्रतिशतभन्दा बढी सफलता हासिल गर्नुले हाम्रो पठनपाठनको गुणस्तरलाई यथेष्ट रूपमा प्रमाणित गरेको छ । सम्माननीय प्रधानमन्त्री केपी शर्मा ओलीले यसपालि एसईई परीक्षामा नतिजा सुध्रनुको मुख्य कारण दूर शिक्षा प्रविधिबाट गरिएको कोचिङबाटै भएको भनेर असार १४ मा गरेको उद्घोषले पनि यो प्रविधि जुनसुकै तह र क्षेत्रमा महत्त्वपूर्ण र उपादेयतापूर्ण रहेको स्पष्ट हुन आउँछ ।तसर्थ, नेपाल कानुन व्यवसायी परिषद्लाई खुला विश्वविद्यालयको विशेष आग्रह छ– सर्वसाधारणको पहुँच बढाइ गुणस्तर कायम मात्र होइन, त्यसलाई सुधार्ने जमर्को गर्नेले अब शैक्षिक पद्धतिमा विभेद गर्नु भएन । परिषद्ले शैक्षिक गुणस्तर र प्रतिफलमा ध्यान दिई देशको शैक्षिक विकासमा टेवा पुर्‍याउनु जरुरी छ । अग्रगामी हुनुको सट्टा पछाडितर्फ फर्किने गल्ती नगरौं । अझै पनि परिवर्तनलाई अँगाल्न नसक्ने हो भने सीमित क्षेत्रमै खुम्चिनुपर्ने बाध्यताले संघारमै उभिएर दैलो ढकढक्याउन बेर छैन ।"
राजनीतिक भ्रष्टाचार रोक्ने अस्त्र ‘कुलिङ अफ पिरियड’,"प्रतिनिधिसभाको राज्य व्यवस्था तथा सुशासन समितिबाट सर्वसम्मतमा पारित गरिएको संघीय निजामती सेवा विधेयकका प्रावधानमा हेरफेर भएको बाहिरिएपछि अहिले संसद्मा तरंग आएको छ ।अवकाश पाएपछि अर्को नियुक्तिका लागि दुई वर्षको अवधि राख्नुपर्ने व्यवस्थासहित संसदीय समितिबाट पारित भए पनि प्रतिनिधिसभाबाट पारित गर्दा अन्यथा गरिएपछि यसले विवादको रूप लिएको छ । यसले प्रश्न उठेको छ– के सरकारले सदा आफ्नो फाइदा र सुविधाको उपभोग गर्न उच्च पदस्थ सरकारी अधिकृतहरूलाई खुसी पार्न र उनका सहयोगबाट राजनीतिक भ्रष्टाचारलाई मलजल गर्न खोजेको त होइन ?कर्मचारीतन्त्र वा राष्ट्रसेवकतन्त्रपूर्वकालदेखि राज्य व्यवस्थापन र सञ्चालनका दुईवटा पाङ्ग्राहरू हुने गर्थे– शासक, राजा वा मुखिया । जसको हातमा राजदण्ड हुन्थ्यो । अर्को, सहायक, प्रशासक, मन्त्री वा सल्लाहकार हुन्थे । उनीहरू तलसम्म सरकारको आज्ञापालन गराउने संयन्त्रमा संलग्न हुन्थे ।राजाले मौखिक निर्णय दिन्थे र त्यसको कार्यान्वयन पनि लगत्तै हुन्थ्यो । पछि न्याय दिन छुट्टै निकायको विकास भयो । नेपालमा पनि ऐतिहासिक कालदेखि यसैमा आधारित वंशीय शासन व्यवस्था चल्दै आएको थियो । शाहवंशीय शासन र राणाशासनसम्म राज्य सञ्चालनका लागि कुनै यस्तो स्थायी प्रशासन संयन्त्रको विकास भएको थिएन । जसले शासकलाई सुशासनमा सघाउ पुर्‍याउन सक्दथ्यो । राणकालीन व्यवस्थामा त झन् पजनीको व्यवस्था थियो । सरकारी सेवा अति अस्थायी हुन्थ्यो ।२००७ साल फागुन ७ गते नयाँ सरकार बनेपछि प्रधानमन्त्रीबाहेक अन्य मन्त्रीलाई न त बस्ने ठाउँ थियो न त काम गर्ने स्थान, कार्यालय सहयोगी नै । यस्तो अवस्थामा कोही मन्त्री कता र कोही मन्त्री कहाँ बसे । टेबल–कुर्सी समेतको समस्या थियो । प्रधानमन्त्री राणा राजीनामा दिएर सिंहदरबार छोडेर लक्ष्मी निवास महाराजगन्जमा सरे ।पछि सिंहदरबार जो पहिले प्रधानमन्त्रीको निवासस्थान थियो, त्यो श्री ५ को सरकारको मुख्यालय बन्न पुग्यो । जो आज पनि नेपाल सरकारको मुख्यालय छ । मोहनशमशेरपछिका प्रधानमन्त्री मातृकाप्रसाद कोइरालाले भारत सरकारलाई टेबल–कुर्सीलगाायत वस्तुहरूको लिस्ट उपलब्ध गराउनका लागि उठाएको पत्र यसको प्रमाण हो ।संवैधानिक निकायमा नियुक्तिसंवैधानिक निकायहरूमा लोक सेवा आयोग तथा निर्वाचन आयोग दुईवटा निकायको व्यवस्था २०१५ सालको संविधानमा थियो । २०१९ सालको संविधानमा निर्वाचन आयोगको व्यवस्था गरिएन । लोक सेवा आयोग प्रावधान राखियो जसमा पचास प्रतिशत स्थान सरकारी सेवामा लागेका कर्मचारीहरूका लागि नै संरक्षित थियो । पाँच वर्षका लागि ‘कुलिङ अफ पिरियड’ को प्रावधान पनि थियो ।यो संविधानमा २०२३ सालमा भएको पहिलो संशोधनबाट निर्वाचन आयोगको प्रावधान पुनः थपियो । २०३२ को दोस्रो संशोधनबाट अख्तियार दुरुपयोग निवारण आयोग पनि थपियो । यस किसिमले संवैधानिक निकायहरूमा नियुक्तिको सम्भावना थपिन गयो । यी पदहरूका लागि सचिवहरू प्रत्याशी हुन थाले र अवसर पनि पाए । तर पञ्चायतकालमा १४ अञ्चलका अञ्चलाधीशको पद पनि उत्तिकै आकर्षक थिए । यसमा पनि पूर्वसचिवहरूको नियुक्ति हुन्थ्यो ।तर पञ्चायतकालमा यी पदहरूका उम्मेदवारहरू राजभक्त, पञ्चायती व्यवस्थाका लागि समर्पित र इमानदार हुनुपर्थ्यो । उक्त पदको नियुक्तिका लागि कि पूर्वकर्मचारीले पेन्सन र नयाँ नियुक्तिको तलबमध्ये एउटा रोज्नुपर्थ्यो । यस्तो प्रावधान संवैधानिक पदाधिकारीको तलब र सुविधासम्बन्धी ऐन २०२९ मा राखिएको थियो ।यसलाई २०४९ को ऐनबाट झिकियो । जसले २०४९ पछि संवैधानिक निकायमा नियुक्त पदाधिकारीले दोहोरो सुविधा लिन सकिने प्रावधानका रूपमा लिए । जसको समर्थन गर्दै सर्वोच्च अदालतले दुवै सुविधा लिनुलाई गैरकानुनी मानेन र आजसम्म पनि संवैधानिक निकायका पदाधिकारी यो सुविधा लिइरहेका छन्, जो अत्यन्तै अनैतिक हो ।सबै संवैधानिक निकायमा नियुक्तिका लागि दोहोरो सुविधा लिन नपाउने प्रावधान त प्रबल बाधा थियो नै, ती पदाधिकारीहरूको अन्य सुविधा पनि सचिवले पाउने सुविधाको तुलनामा लोभ्याउने खालको थिएन । जस्तै : सचिवले एउटा गाडी पाउँथे । जबकि संवैधानिक आयोगका दुई पदाधिकारीका लागि एउटै गाडी दिने व्यवस्था थियो । २०५५/५६ तिर प्रत्येक पदाधिकारीका लागि छुट्टाछुट्टै सवारी साधनको प्रावधान संवैधानिक पदाधिकारीको तलब र सुविधासम्बन्धी ऐनमा राखियो ।यस सन्दर्भमा एउटा प्रश्न सहजै उठ्छ के पञ्चायतकालमा लोक सेवा आयोगमा नियुक्तिका लागि ५ वर्ष कुलिङ पिरियड, पेन्सन र नयाँ तलबमान रोज्ने व्यवस्थाले कर्मचारीतन्त्रलाई निष्पक्ष रूपमा, कसैको मोलाहिजा, डर या धम्कीको ख्याल नगरी उच्च मनोबलका साथ राष्ट्रसेवामा लाग्नु अप्रत्यक्ष रूपमा प्रेरित गर्थ्यो ? सचिवसम्मको पद नै कर्मचारी प्राप्तिका लागि सेवाको अन्तिम उद्देश्य थियो ।साथै संवैधानिक पदको तलब र सुविधाले पनि सचिवलाई बढी आकर्षित गर्दैनथियो । किनकि संवैधानिक पदाधिकारीको मासिक तलब ५ हजार ६ सय मात्र थियो । यसमा वृद्धि ऐनबाट नै हुने व्यवस्था थियो । जबकि सचिवको तलब ५ हजार ५ सय थियो । ४ वर्षमा ग्रेड मिलाएर ५ हजार ९ सय वा ६ हजार पुग्थ्यो । यस कारण सचिवभन्दा केही कम तलब पदाधिकारीको हुन्थ्यो ।२०२९ सालको पदाधिकारीहरूको सुविधासम्बन्धी ऐनबाट दोहोरो सुिवधामध्ये एउटा रोज्ने प्रावधानलाई २०४९ सालको ऐनबाट किन हटाइयो ? के पुरानो ऐनको यो प्रावधानलाई नयाँ ऐनमा उच्च पदस्थ अधिकारीको मिलोमतोबिना सम्भव थियो ? भर्खरै २०४८ सालको निर्वाचनबाट निर्वाचित सांसद र अनुभवहीन मन्त्रीहरूको ध्यान यस जटिल प्रावधानतिर नजानुलाई स्वाभाविक ठान्दछु ।किनकि यस प्रावधानको अभावले पेन्सन प्राप्त कर्मचारीले दोहोरो सुविधा लिन सक्छन् भन्ने कुरा उनको सोचबाहिरको कुरा हुन सक्छ । तर यो प्रावधान जानाजान वरिष्ठ कर्मचारीले हटाएनन् होलान् भन्ने कल्पना गर्न सकिँदैन । अहिले ‘कुलिङ अफ पिरियड’ को बहस चलिरहँदा यो भन्नैपर्छ कि, यो प्रावधान हटाउनुले सचिव र मुख्य सचिवहरूको अग्रसरतामा हाम्रा कर्मचारीहरूको मनोदशालाई उजागर गर्दछ ।राजनीतिक भ्रष्टाचारलाई न्यून गर्नका लागि ‘कुलिङ अफ पिरियड’ त राख्नैपर्छ । संवैधानिक पदाधिकारीहरूको तलब र सुविधासम्बन्धी ऐनमा पनि दोहोरो सुविधा लिन नपाउने प्रावधान राख्नुपर्छ । यहाँ एक भनाइ उद्धृत गर्छु– ‘गणतन्त्रहरूको विनाश सुखसुविधाले हुन्छ र राजतन्त्रहरूको विनाश गरिबीले ।’– मिश्र पूर्वनिर्वाचन आयुक्त हुन् ।"
एसईईमा मधेशको चिन्ताजनक नतिजा,"यस वर्षको माध्यमिक शिक्षा परीक्षा (एसईई) को देशव्यापी नतिजामा १४ प्रतिशतले सुधार आउँदा मधेश प्रदेशको नतिजा भने चिन्ताजनक ढंगले ह्रास आएको छ । शुक्रबार सार्वजनिक नतिजामा देशभरका ६२ प्रतिशत विद्यार्थी कक्षा ११ मा पढ्न योग्य हुँदा मधेश प्रदेशमा केवल २८ प्रतिशत विद्यार्थी मात्रै योग्य ठहरिएका छन् ।जबकि, अघिल्लो वर्ष देशव्यापी रूपमा झन्डै ४८ प्रतिशत विद्यार्थी उत्तीर्ण हुँदा मधेश प्रदेशका ४७ प्रतिशत विद्यार्थी उत्तीर्ण भएका थिए । राष्ट्रिय परीक्षा बोर्डका अनुसार, यो वर्ष मधेश प्रदेशका ५९ हजार ७ सय ४९ विद्यार्थीले परीक्षा दिएकामा ४२ हजार ७ सय ७९ जना अर्थात् ७२ प्रतिशत ‘ननग्रेडेड’ भएका छन् ।प्रदेशगत रूपमा सबैभन्दा बढी उत्तीर्ण प्रतिशत भएका प्रदेशमा क्रमशः बागमती (८२ प्रतिशत), गण्डकी (७६ प्रतिशत), कर्णाली (७० प्रतिशत), सुदूरपश्चिम (५५ प्रतिशत), कोशी (५१ प्रतिशत) र मधेश (२८ प्रतिशत) छन् । तुलनात्मक रूपमा मधेश प्रदेशको नतिजा अन्य प्रदेशको तुलनामा पनि असाध्यै कमजोर रहेको देखिन्छ । त्यसैले यस प्रदेशलाई लक्षित गरेर शैक्षिक सुधारका कार्यक्रम तय गरिन आवश्यक छ ।समग्रमा एसईई नतिजामा भने सकारात्मक सुधार देखिन्छ । सहभागी ४ लाख ३८ हजार ८ सय ९६ विद्यार्थीमध्ये २ लाख ७१ हजार २ सय ९९ जना कक्षा ११ मा भर्नाका लागि योग्य भएका छन् । यसअनुसार ६२ प्रतिशत विद्यार्थी उत्तीर्ण भएका हुन् । समग्र नतिजा मात्रै होइन, विद्यार्थीको प्राप्त गर्ने माथिल्लो जीपीएमा पनि उल्लेखनीय सुधार भएको देखिन्छ । गत वर्ष १ सय ८६ जनाको मात्रै जीपीए ४ आएकामा यस वर्ष ९ सय ७१ जना पुगेका छन् ।अघिल्लो वर्षसँग तुलना गर्दा धेरै कोणबाट नतिजामा सुधार देखिएको छ । यद्यपि, अझै १ लाख ६७ हजार ५ सय ९७ अर्थात् एकतिहाइभन्दा बढी विद्यार्थी ‘ननग्रेडेड’ (एनजी) भएको तथ्य पनि हामीसँग छ । मधेश प्रदेशमा त झन् ७२ प्रतिशत विद्यार्थी एनजी भएका छन् । जसले गर्दा नतिजा सुधारका लागि अझै बढी रणनीतिक प्रयत्न आवश्यक छ भन्ने देखिन्छ । यसका लागि संघीय तथा स्थानीय सरकार, विद्यालय तथा शिक्षक, अभिभावकदेखि विद्यार्थी स्वयंले आफ्नो मिहिनेत बढाउनुपर्छ ।विगतमा जस्तै यस वर्ष पनि गणित, विज्ञान, अंग्रेजी, सामाजिकमा सबैभन्दा धेरै छात्रछात्रा ‘ननग्रेडेड’ भएका छन् । गणितमा मात्रै १ लाख २८ हजार २ सय १५ जना ‘ननग्रेडेड’ छन् । त्यस्तै, अंग्रेजीमा ८० हजार ६ सय ७२, विज्ञान तथा प्रविधिमा ७९ हजार २ सय ७१, सामाजिकमा ५३ हजार १ सय ८६ विद्यार्थी ‘ननग्रेडेड’ भएका छन् । सामुदायिक विद्यालयमा वर्षौंदेखि गणित, विज्ञान, अंग्रेजीलगायत विषयका शिक्षक अभावको समस्या छ ।२०५७ सालदेखि नै सामुदायिक विद्यालयमा एउटै पनि स्थायी दरबन्दी थप गरिएको छैन । भएका शिक्षकसमेत आफ्नो सेवासुविधाका लागि आन्दोलनरत मनस्थितिमा बस्नुपरेको देखिएको छ । ७० प्रतिशत विद्यार्थी पढ्ने सामुदायिक विद्यालयको पठनपाठनमा सुधार गर्दा मात्रै एसईईको समग्र नतिजा र विषयगत उपलब्धिमा सुधार आउनेछ । त्यसका लागि विषयगत शिक्षकको दरबन्दी, शिक्षकको सेवासुविधा, विद्यालयको भौतिक–शैक्षिक वातावरणमा सुधार, पाठ्यक्रम–पाठ्यपुस्तकलाई विद्यार्थीमैत्री बनाउन पहल गर्नुपर्छ ।यतिबेला संघीयदेखि स्थानीय सरकारले दुई विषयलाई केन्द्रमा राखेर काम गर्नुपर्छ । पहिलो, आगामी वर्षको नतिजामा थप सुधार । किनकि, कहिले आधा र कहिले एकतिहाइ विद्यार्थी असफलताको भार बोक्न अभिशप्त शिक्षा प्रणालीले मुलुकलाई कुनै शैक्षिक उज्यालो दिन सक्दैन ।दोस्रो, ‘ननग्रेडेड’ एकतिहाइ विद्यार्थीको व्यवस्थापन । मौका परीक्षामा समेत अनुत्तीर्ण हुने र मौका परीक्षासमेत दिन नपाउने विद्यार्थीको भविष्यको सुनिश्चिततासमेत सरकारको दायित्वमै पर्छ । एसईईमा ‘ननग्रेडेड’ विद्यार्थीले समेत सीटीईभीटीको १८ महिने प्रि–डिप्लोमा कोर्स पढ्न पाउँछन् । यद्यपि यो सबैको पहुँचमा छैन । सरकारले सीप र ज्ञान सिकाइका नियमित र वैकल्पिक माध्यमलाई बलियो बनाउनुपर्छ ।समग्र नतिजामा सुधार देखिए पनि यसको गुणस्तर र दिगोपनामाथि यतिबेला प्रश्न उठिरहेको छ । खासगरी प्रधानमन्त्रीले ७० प्रतिशत विद्यार्थी उत्तीर्ण हुने गरी तयारी गरिएको भनेर गरेका सार्वजनिक प्रतिबद्धताको अनुमोदनका लागि परीक्षा प्रणालीकै गुणस्तरमा सम्झौता गरिएको हुन सक्ने आशंका व्यक्त भएका छन् ।किनकि, प्रधानमन्त्रीको घोषणाअनुसार राष्ट्रियस्तरमै अभियानकै रूपमा शैक्षिक सुधारका लागि प्रयत्न भएका वा त्यस किसिमको ठोस कार्यक्रमहरू सञ्चालन भइरहेका विषय सार्वजनिक भएका थिएनन् । यद्यपि, नतिजाको एउटा तथ्यांक प्राप्त भइसकेको छ । आगामी दिनमा अहिलेको नतिजामा संख्यात्मक र गुणात्मक रूपमा अझै सुधार ल्याउनका लागि सरोकारवाला थप प्रयत्नशील बन्नुपर्छ ।विद्यालय शिक्षा कक्षा १२ मा टुंगिन्छ । त्यसअघि कक्षा १० का विद्यार्थीलाई राष्ट्रव्यापी रूपमा लिइँदै आइएको परीक्षाले हाम्रा शैक्षिक मुद्दाहरूलाई एक पटक बहसमा ल्याउने गरेको छ । कमीकमजोरी र सुधारको वकालत हुने गरेको छ । त्यसका लागि विगतमा दशकौंसम्म सञ्चालित एसएलसीको विरासतले पनि भूमिका खेलेको छ । तैपनि एसईई विद्यार्थीका निम्ति सर्वस्व पनि होइन, कामै नलाग्ने शैक्षिक तह पनि होइन ।जुनसुकै परीक्षामा राम्रो नतिजा हासिल गर्नु सुखद् उपलब्धि नै हो । त्यसले जीवनमा उत्साह नै थप्नेछ । एसईईमा राम्रो नतिजा प्राप्त विद्यार्थीले आगामी तह र जीवनका सबै परीक्षामा उस्तै उत्साहबर्द्धक नतिजा ल्याउन प्रयत्नशील बन्नुपर्छ । अर्कोतर्फ, जो विद्यार्थी एसईईमा ‘ननग्रेडेड’ भएका छन्, उनीहरूले पनि बुझ्नुपर्छ, यो परीक्षा नै सर्वस्व होइन । पहिलो त, एसईई पनि पुनः पढेर ‘ग्रेड’ बढाउने अवसर यसै वर्ष वा अर्को वर्ष प्राप्त हुने नै छ ।अर्कोतर्फ, एक पटक र एउटा क्षेत्रमा असफलता बेहोर्नु भनेको सधैं र सबै क्षेत्रमा असफलता बेहोर्नु पक्कै होइन । निराश नभईकन एक पटकको असफलतालाई सिकाइका रूपमा लिएर अघि बढ्न सक्दा अनेकौं क्षेत्रमा सफलता प्राप्त हुन सक्छ । एसईईमा सामेल विद्यार्थी किशोरावस्थाको हुने र बढी भावनात्मक स्वभावका हुने भएकाले शिक्षक तथा अभिभावकले सकारात्मक ऊर्जा दिँदै मानसिक रूपमा सबल बनाउनुपर्छ ।"
नेपाल स्ट्रिट प्रिमियर लिग क्रिकेट हुने,काठमाडौँ — डीजीआर स्पोर्ट्स एन्ड इभेन्ट म्यानेजमेन्ट प्रालिले नेपालको सबैभन्दा ठूलो टी–१० क्रिकेट प्रतियोगिता नेपाल स्ट्रिट प्रिमियर लिग आयोजना गर्ने भएको छ ।सोमबार राजधानीमा आयोजित पत्रकार सम्मेलनमा एनएसपीएलका अध्यक्ष ज्ञानु सिंहले प्रतियोगिताबारे जानकारी दिए । ‘स्ट्रिटदेखि स्टेडियमसम्म’ भन्ने नाराका साथ प्रतियोगिता असोज १५ देखि २४ सम्म काठमाडौंको तल्लो मूलपानी मैदानमा हुनेछ । प्रतियोगितामा सात टिमको सहभागितता रहनेछ । प्रतियोगितामा कुल २४ खेल हुनेछ । प्रतियोगितामा सिंगल राउन्ड रोबिन लिगका आधारमा प्रतिस्पर्धा हुनेछन् । लिगको शीर्ष चार टोली सेमिफाइनलमा पुग्नेछन् ।प्रतियोगितामा सहभागिताका लागि टिम खरिद गर्नुपर्ने र खेलाडीको अक्सन हुनेछ । प्रतियोगिता विजेताले २१ लाख र उपविजेता टोलीले ११ लाख रुपैयाँ प्राप्त गर्नेछन् । अध्यक्ष सिंहले यो लिगले उदीयमान प्रतिभाका लागि बलियो र समावेशी प्लेटफर्म निर्माण गरेर ग्रासरुट क्रिकेटलाई विकास गर्ने बताए ।प्रतियोगिताले नेपालमा क्रिकेट खेलको विकासमा अझ टेवा पुग्ने उद्देश्य राखेको छ । एनएसपीएलले देशभरका उदीयमान क्रिकेटरलाई राष्ट्रिय स्तरमा आफ्नो प्रतिभा देखाउन सुरुआती मौका दिने उद्देश्य राखेको छ ।एनएसपीएलले अभिनेता निखिल उप्रेती लाई आफ्नो ब्रान्ड एम्बासडर घोषणा गरेको छ । नेपाली चलचित्र उद्योगमा लामो समय योगदान दिएका उप्रेतीले एनएसपीएलमा आबद्ध हुन पाउँदा अत्यन्त खुसी र गर्व महसुस भएको बताए । एनएसपीएलले समग्र क्रिकेट खेललाई नै प्रवर्द्धन गर्ने उनको धारणा छ ।
गुल्मीकै पहिलो राष्ट्रिय भलिबल खेलाडी सम्मानित,"गुल्मी — गुल्मीबाट राष्ट्रिय भलिबल खेलाडी बनेका छवि खरेललाई सम्मान गरिएको छ। विश्व भलिबल दिवसको अवसरमा सोमबार जिल्ला भलिबल संघले पूर्व भलिबल खेलाडी खरेललाई सम्मान गरेको हो।२०३३ देखि २०३७ सम्म राष्ट्रिय भलिबल खेलाडीकारूपमा भलिबलमार्फत् दिएको योगदानको कदर गर्दै अग्रजलाई सम्मान गरिएको संघका महासचिव नारायण आचार्यले जानकारी दिए।राष्ट्रिय खेल भलिबललाई जिल्लामा सक्रिय रूपमा अगाडि बढाएको र लुम्बिनी प्रदेशमै अब्बल बनाउन सकिएको बताउँदै पुराना खेलाडीलाई सम्मान गरिएको महासचिव आचार्यले बताए । सम्मानित भएपछि खरेलले पुराना खेलाडीप्रति राखेको चासोले आफूलाई निकै खुसी लागेको बताए ।‘भलिबल खेल लोकप्रिय खेल हो, यसलाई देशले पनि राष्ट्रिय खेल बनाएको छ,’ उनले भने, ‘यस्ता सम्मानले नयाँ खेलाडीलाई पनि थप प्रोत्साहन मिल्नेछ ।’ उनले सानै ठाउँमा पनि मज्जासँग खेल्न र खेलाउन सकिने भएकोले पनि लोकप्रिय बन्दै गएको बताए । प्रदेश खेलकुद परिषद् लुम्बिनीका सदस्य महेश काउछाले पहिलो अन्तर्राष्ट्रिय खेलाडीका रूपमा खेल क्षेत्रमा महत्त्वपूर्ण योगदान गरेकोप्रति राष्ट्रिय खेलाडी खरेलको खुलेर प्रशंसा गरे ।‘अग्रज खेलाडीलाई सम्मान गर्न पाउँदा निकै खुसी छौँ,’ उनले भने, ‘राष्ट्रिय खेलाडी खरेल हाम्रा लागि प्रेरणाका स्रोत हुन् ।’"
"विवाद निस्किए पनि टिम एक भएर खेल्यौँ, कप्तान चयन गर्ने विषय आन्तरिक हो : कप्तान भण्डारी","काठमाडौँ — नेपाली राष्ट्रिय महिला फुटबल टोलीकी कप्तान सावित्रा भण्डारी ‘साम्बा’ ले उज्वेकिस्तानमा भएको एएफसी महिला एसियन कप छनोटमा सफल नभए पनि धेरै सकारात्मक ऊर्जा लिएर फर्किएको बताएकी छन्।छनोटको समूह ‘एफ’ को निर्णायक तथा अन्तिम खेलमा घरेलु टोली उज्वेकिस्तानसँग पेनाल्टी सुटआउटमा ४–२ ले पराजित हुँदा नेपाली टोली सन् १९९९ पछि एसियन कप खेल्ने अवसरबाट वञ्चित भएको थियो। यसपल्ट नेपाली टोलीलाई एसियन कप खेल्न सक्ने दाबेदारका रूपमा हेरिए पनि पेनाल्टी सुटआउटमा पराजित हुँदा सफलता पाउन भने सकेन।यद्यपि यसै छनोटको पूर्वसन्ध्यामा कप्तान नियुक्त भएकी सावित्राले असफलता भए पनि धेरै सकारात्मक ऊर्जा लिएर फर्किएको बताइन्। उनले भनिन्, 'सुरुमा उज्वेकिस्तानको वातावरणमा भिज्न गाह्रो भएको थियो । हरेक एक खेलमा ध्यान दिएर र प्रशिक्षकको रणनीति अनुरूप खेल्दा केही सफल भइयो ।'उनले टोलीमा तीन जना डिफेन्डर खेलाएर पनि आक्रामक फुटबल खेल्न सफल भएको भन्दै टोलीको बचाउ गरेकी थिइन्। कप्तान सावित्राले सुरुमा तीन गोल खाएर पनि खेलमा फर्कन सफल हुनु सहज नभएको उल्लेख गरेकी छन्। समग्रमा आफूभन्दा माथिल्लोस्तरको टोलीसँग राम्रो खेलेको र आफ्नो सकारात्मक ऊर्जा लिएर फर्किएको उनको विश्वास छ।उनले भनिन्, 'आफूहरूको प्रदर्शनबाट त्यहाँ उपस्थित सबै समर्थकले पनि प्रशंसा गर्नुभयो । यो प्रतियोगिता आफूहरूका लागि ठूलो अवसर रहे पनि त्यसलाई सही तरिकाले सदुपयोग गर्न सकिएन। छनोटको अन्तिम खेलमा ५०/५० को अवसर थियो । तर त्यसमा सफल हुन सकिएन । यसले गर्दा भविष्यमा पिरोलिरहन्छ।'खेलको सुरुआतमै गोल बेहोरेपछि सम्हालिन गाह्रो भएको उनको बुझाइ छ। त्यसमा पनि अर्को गोल बेहोरेपछि थप कठिन स्थिति बने पनि कोचिङ स्टाफको उत्साहले खेलमा फर्किएको कप्तान सावित्रा बताउँछिन्। दोस्रो हाफ प्रशिक्षक प्याट्रिक डे वाइल्डले खेलमा फर्कन सक्छौँ भनेर उत्साह दिएर टोलीलाई प्रोत्साहित गरिरहेको उनले बताइन्।छनोटको उक्त खेलमा नेपाल पहिलो हाफमा नै ३–१ गोलले पछि परेको थियो। तर, पहिलो हाफको थप समयमा उज्वेकिस्तानको एक खेलाडीले रातो कार्ड पाउँदा नेपालीका लागि केही सहज पनि भयो। दुई गोल फर्काउँदै नेपालले ३–३ को बराबरीमा ल्यायो। निर्धारित समयमा खेल बराबरी भएपछि प्रतियोगिताको नियमअनुसार सीधै पेनाल्टीतर्फ धकेलिएको थियो।तर पेनाल्टी प्रहारमा कप्तान सावित्रा भण्डारी र गोलकिपर अञ्जना रानामगर सफल नभएपछि नेपाली टोलीले ४–२ को हार सामना गर्‍यो। यससँगै नेपालले आगामी वर्ष अस्ट्रेलियामा हुने एसियन कपमा छनोट हुने तेस्रो दक्षिण एसियाली राष्ट्र बन्ने अवसर पनि गुमायो। दक्षिण एसियाबाट बंगलादेश र भारत छनोट हुन सफल भए।यसै छनोटको अगाडि प्रशिक्षक प्याट्रिक डे वाइल्डले नियमित कप्तान र गोलकिपर अन्जिला तुम्बापो सुब्बालाई दुवै जिम्मेवारीबाट बाहिर राखे। प्याट्रिकले कप्तानमा सावित्रालाई र गोलकिपरमा अञ्जनालाई जिम्मेवारी दिए। एन्फाले नै कप्तानमा सुरुमा रेनुका नगरकोटीको नाम सार्वजनिक गरेको थियो।तर पछि सावित्रालाई कप्तानी दिइएको भन्दै एन्फाले नै नाम परिवर्तन गर्‍यो। कप्तान कसलाई बनाउने भन्ने विषयमा विवाद हुँदा त्यो घटना सार्वजनिक भएको थियो। सावित्राले कप्तान चयन गर्ने विषयमा केही चुनौतीपूर्ण रहेको र विवाद भएको स्वीकार गरिन्। उनले भनिन्, 'त्यसले गर्दा केही दिन आफू सुत्न पनि सकिन। यसले आफूलाई छुट्टै किसिमको दबाब भए पनि टोलीका सहकर्मीले सहयोग गरे ।'उनले कप्तान बनाउने विषय टोलीभित्रको आन्तरिक कुरा रहेको पनि बताइन्। तर पनि विवाद निस्किएको र यो हुनु सही नभएको उनी बताउँछिन्। यस्तो स्थितिमा पनि टिम एक भएर खेलेको उनको विश्वास छ। आगामी दिनमा यस्तो विवाद नआओस् भन्ने उनको आग्रह छ।सावित्राले प्लेइङ इलाभेन होस् या बाहिरका खेलाडी सबै कप्तान कप्तान जस्तै भएर खेल्ने पनि बताएकी छन्। सबै जना कप्तान र लिडर बन्ने क्षमता रहेको पनि उनको बुझाइ छ। साथै उनले कप्तानको जिम्मेवारी पाउँदा खुसीसँगै केही दबाब पनि महसुस गरेको बताइन्। यस छनोटमा नेपालले विपक्षीको पोस्टमा कुल २० गोल गरेको थियो। त्यसमध्ये सावित्राले एक्लैले ९ गोल गरेकी थिइन्। तर, पेनाल्टी सुटआउटमा असफल हुँदा ४१ वर्षे महिला फुटबलको इतिहास बोकेको नेपाली टोली सुन्दर सपना बुन्नबाट भने वञ्चित रह्यो।"
नेपालले काठमाडौंमा बंगलादेशसँग मैत्रीपूर्ण फुटबल खेल्दै,"काठमाडौँ — नेपालले बंगलादेशसँग २ अन्तर्राष्ट्रिय मैत्रीपूर्ण खेल खेल्ने भएको छ । अखिल नेपाल फुटबल संघ(एन्फा) का अनुसार आगामी भदौ २१ र २४ गते बंगलादेशसँग मैत्रीपूर्ण फुटबल खेल्ने भएको हो ।दुवै खेल काठमाडौंस्थित दशरथ रंगशालामा हुनेछ । एएफसी एसियन कप छनोटको तयारीस्वरूप मैत्रीपूर्ण खेल हुन लागेको हो । एसियन कप छनोटमा नेपाल समूह 'एफ' मा परेको छ ।उक्त समूहमा मलेसिया, लाओस र भियतनाम छन् । नेपाल समूहका २ खेल खेले पनि अंकविहीन रहेको छ । नेपालले अब अक्टोबर ९ मा भियतनामसँग खेल्दैछ ।"
"क्रिकेटमा प्राप्त सफलता खेलाडीको समर्पण, लगाव र मेहनतको प्रतिफल : राष्ट्रपति पौडेल","काठमाडौँ — राष्ट्रपति रामचन्द्र पौडेलले नेपालीमा बढ्दो क्रिकेट खेलप्रतिको क्रेज र पछिल्लो समय नेपाली खेलाडीले पाएको सफलता प्रशंसनीय भएको बताएका छन् । एसीसी यू-१६ इस्ट जोन कप क्रिकेट प्रतियोगिताको विजेता नेपाली टोलीलाई आज शीतल निवासमा बधाई दिँदै राष्ट्रपति पौडेलले क्रिकेटमा नेपालीले हात पारेको सफलता खेलाडीको खेलप्रतिको समर्पण, लगाव र मेहिनतको प्रतिफल भएको बताएका हुन् ।सिंगापुरसँग भएको फाइनलमा एसफसी यू-१६ इस्ट जोन कप क्रिकेट प्रतियोगिताको उपाधि जितेर मुलुकको प्रतिष्ठा उँचो बनाएको भन्दै यसले नेपाल र नेपालीको इज्जत, प्रतिष्ठा बढाएको उनको भनाइ छ ।राष्ट्रपति पौडेलले हामीले हाम्रा परम्परागत खेललाई पुरष्कृत, विकास र विस्तार गर्दै अन्तरराष्ट्रिय प्रतियोगितामा समावेश गराउन सके देशको इज्जत र प्रतिष्ठा बढाउन सकिने उल्लेख गरे । उनले देशभित्रै खेलकुदका लागि आवश्यक पूर्वाधार तथा प्रतियोगिता र प्रशिक्षण बढाएर देश विदेशमा प्रतिस्पर्धा गर्न सक्ने दक्ष खेलाडी उत्पादनमा हामी सबैको ध्यान जान आवश्यक रहेको बताए ।"
अपराजित रहँदै उपाधि जित्दा धेरै खुशी छौं : विपिन शर्मा,"काठमाडौँ — पुरुष यू–१६ का कप्तान विपिनप्रसाद शर्माले प्रतियोगिताभर अपराजित रहँदै उपाधि जित्दा धेरै नै खुशी भएको बताएका छन् ।एसिसी पुरुष यु—१६ इस्ट जोन कप जितेर स्वदेश फर्किएपछि त्रिभुवन विमानस्थलमा आइतबार सञ्चारकर्मीहरुसँग कुरा गर्दै कप्तान शर्माले यस्तो बताएका हुन् ।शनिबार सम्पन्न खेलमा नेपालले सिंगापुरलाई २ विकेटले पराजित गर्दै उपाधि जितेको थियो । यसअघि नेपालले सन् २०१७, २०१९, २०२३ मा उपाधि जितेको थियो ।उनले यसअघि नै धेरै खेल खेलिसकेको र त्यसले अनुभव बटुल्न मद्दत गरेको बताए । यू–१६ का प्रशिक्षक दीपेन्द्रबहादुर चन्दले नेपाली टिम राम्रो रहेको र धेरै टिमको जानकारी रहँदा आफूहरुलाई सहज भएको बताए ।प्रत्येक खेललाई महत्त्वपूर्ण मानेर खेलेको उनको भनाइ छ । नेपालले अझै पनि ब्याटिङमा सुधार गर्नुपर्ने आवश्यकता रहेको उनको भनाइ छ ।"
अमेरिकालाई हराएर मेक्सिको कनकाकेफ च्याम्पियन,काठमाडौँ — मेक्सिकोले अमेरिकालाई सोमबार २–१ ले पराजित गर्दै कनकाकेफ गोल्डकपको उपाधि जितेको छ । मेक्सिकोले एक गोलले पछाडि रहेको स्थिति उल्टाएर कीर्तिमान १० औं पल्ट उत्तर र केन्द्रीय अमेरिका तथा क्यारिबियन क्षेत्रको सबैभन्दा ठूलो फुटबल प्रतियोगिता जितेको हो ।ह्युस्टन टेक्सासमा भएको खेलमा अमेरिकाले क्रिस रिचडर्सको गोलले चौथो मिनेटमा अग्रता लिएको थियो । पहिलो हाफको २७ औं मिनेटमा राउल जिमिनेजले मेक्सिकोको लागि बराबरी गोल फर्काए ।खेलको ७७ औं मिनेटमा एडिसन अल्भारेजले हेडबाट निर्णायक गोल गरे र मेक्सिको डिफेन्डिङ च्याम्पियनका रूपमा उपाधि रक्षा गर्न सफल रह्यो । यसपल्टको प्रतियोगितामा कुल १६ टिमको सहभागिता रहेको थियो ।त्यसमध्ये १५ टिम उत्तर र केन्द्रीय अमेरिका तथा क्यारिबियन क्षेत्र थिए । साउदी अरेबियालाई भने पाहुना टिमका रूप खेलाइएको थियो । मेक्सिको र अमेरिकाले क्यानाडासँग मिलेर अर्को वर्षको विश्वकप आयोजना गर्दैछन् ।
जुबिमेन्डी आर्सनलमा,"लन्डन — आर्सनलले आइतबार स्पेनिस मिडफिल्डर मार्टिन जुबिमेन्डीलाई रियल सोसिडाडबाट अनुबन्धित गरेको जनाएको छ । उनको सरुवा रकम ७ करोड ५० लाख डलर भएको बताइएको छ । स्पेनबाट युरो २०२४ को उपाधि जितेका जुबिमेन्डीलाई यसअघि लिभरपुल र रियल म्याड्रिडले पनि लिन तत्परता देखाइरहेका थिए ।‘यो मेरो खेल जीवनका लागि निकै ठूलो क्षण हो,’ डिफेन्सिभ मिडफिल्डर जुबिमेन्डीले भने । उनले आर्सनलसँग पाँचवर्षे सम्झौतामा हस्ताक्षर गरेको जनाइएको छ । रियल सोसिडाडले उनका लागि तोकेको रकमभन्दा बढीमा आर्सनलले जुबिमेन्डीलाई लिएको एथ्लेटिकले जनाएको छ । जसअनुसार विभिन्न किस्तामा उनको सरुवा रकम आर्सनलले बुझाउनेछ ।‘यो यस्तो क्षण हो, जुन मैले प्रतीक्षा गरिरहेको थिएँ, जसलाई पूरा गर्न चाहन्थें । यो कति ठूलो क्लब हो भन्ने यहाँ खुट्टा टेकेपछि मात्र थाहा हुन्छ । आर्सनल नै मैले रोज्नुको कारणचाहिँ उनीहरू जसरी खेल्छन्, त्यो मेरो खेललाई सुहाउँदो छ । उनीहरूले पनि हालै आफ्नो क्षमता देखाइसकेका छन् । राम्रो नतिजा अझै आउन बाँकी छ ।’२६ वर्षे जुबिमेन्डी सोसिडाडको एकेडेमीबाट अगाडि आएका खेलाडी हुन् र उनले यो क्लबका लागि २ सय ३६ म्याच खेलिसकेका छन् । उनले स्पेनको राष्ट्रिय टोलीबाट पनि १९ पटक खेलिसकेका छन् । थोमस पार्टेय र जोर्गिन्हो क्लब छाडेर गएकाले आर्सनलको मिडफिल्डमा जुबिमेन्डीले ठूलो प्रभाव पार्ने विश्वास व्यवस्थापक मिकेल आर्टेटाको छ ।जुबिमेन्डीको आगमनपछि आर्सनलका कीर्तिमानी अनुबन्धित डेक्लन राइस र कप्तान मार्टिन ओडेगार्डले अझ आक्रामक भएर खेल्न पाउने छन् । आउँदो सिजनका लागि आर्सनल भित्रिने उनी दोस्रो खेलाडी हुन् । टोलीले गोलरक्षक केपा एरिजाबालागालाई चेल्सीबाट भित्र्याइसकेको छ ।"
भारतद्वारा शृंखला बराबर,"काठमाडौँ — आकाश दीपले टेस्टमा १० विकेट लिएपछि भारतले आइतबार एजबास्टेनमा इंग्ल्यान्डलाई दोस्रो टेस्टमा ३ सय ३६ रनले पराजित गरेको छ । योसँगै भारतले ५ टेस्टको शृंखला १–१ को बराबरीमा ल्याएको छ ।जस्प्रित बुमराहलाई आराम दिएपछि खेल्न पाएका २८ वर्षे तीव्र बलर दीपले ९९ रन खर्चेर ६ विकेट लिएपछि ६ सय ८ रनको विशाल लक्ष्य लिएर आएको इंग्ल्यान्ड पाँचौं तथा अन्तिम दिनको खेलमा २ सय ७१ रनमा अलआउट भएको थियो । दीपले कुल १ सय ४७ रन खर्चेर १० विकेट लिए । आठौं टेस्ट खेल्दै दीपले आफ्नो उत्कृष्ट बलिङ प्रदर्शन गरेका हुन् ।जेमी स्मिथले टेस्टमा दोस्रो पटक पनि प्रभावशाली प्रदर्शन गरे । पहिलो इनिङ्समा अविजित १ सय ८४ रन बनाएका विकेटकिपर–ब्याटर उनले ९९ बल खेली ९ चौका र ४ छक्का प्रहार गरे । यो त्यही मैदान हो, जहाँ भारत ७ टेस्टमा पराजित भएको थियो भने १ बराबरीमा टुंग्याएको थियो ।प्लेयर अफ द म्याचमा भने भारतका कप्तान शुबमन गिल चुनिए । २५ वर्षे उनले पहिलो इनिङ्समा २ सय ६९ र दोस्रो इनिङ्समा १ सय ६२ बलमा १ सय ६१ रन बनाएका थिए । उनी टेस्टको दुई इनिङ्समा क्रमशः २५० र १५० रन बनाउने पहिलो खेलाडी हुन् ।"
विम्बल्डन : कम्प्युटरको विफलता,"लन्डन — रुसकी अनास्टासिया पाभ्लीउचेनकोभाले आइतबार चौथो चरणको खेलमा विजय हात पारिन् । सेन्ट्रल कोर्टमा दुई घण्टाभन्दा बढी चलेको खेलमा उनले ब्रिटिस खेलाडी सोनाय कार्टललाई ७–६ (७/३), ६–४ ले पराजित गरेकी थिइन् । खेल विवादले भरिपूर्ण रह्यो ।तर त्यसमा प्राविधिक समस्या देखियो । विम्बल्डनको १ सय ५० वर्षको इतिहासमा पहिलो पटक निर्णायकलाई ‘अटोमेटेड सिस्टम’ ले विस्थापित गरेको छ । पहिलो सेट निकै प्रतिस्पर्धात्मक चलिरहेको अवस्थामा कम्प्युटरले काम नगर्दा खेलको लय नै मोडियो, जुन निर्णायक हुन सक्थ्यो ।४–४ को स्थिति रहेको समयमा पाभ्लीउचेनकोभासामु दुई ब्रेक प्वाइन्ट रहेको थियो, त्यसलाई गेम प्वाइन्टसम्म पुगाएकी थिइन् । कार्टलले ब्याकह्यान्डमा गरेको प्रहार स्पष्ट रूपमा बेसलाइनल बाहिर झरेको थियो, तर त्यसमा जजबाट कुनै कल आएन । चेयर अम्पायर निको हेलवेर्थले ‘स्टप स्टप’ भन्दै खेल रोकेका थिए । चेयर अम्पायर हेलवर्थले दर्शकहरूलाई ‘सिस्टम परिक्षण भइरहेको की नभएको भनेर हेरिरहेका छौं, किन भने त्यसमा कुनै अडियो कल छैन ।’टेलिफोन संवादपछि उनले फेरि भने, ‘दुर्भाग्यवश भन्नुपर्दा पछिल्लो प्वाइन्ट ट्र्याक गर्न सकिएन, अव फेरि त्यही प्वाइन्ट खेलिनेछ ।’ कार्टलले त्यसलाई ब्रेक गर्दै ५–४ को अग्रता बनाएकी थिइन् । जवाफमा पाभ्लीउचेनकोभाले अम्पायरतर्फ इंगित गर्दै भनिन्, ‘उनीहरू मबाट खेल छिनिरहेका छन् ।’ तर रुसी नम्बर ५० खेलाडीले ब्रेक गर्दै टाइब्रेकमा सेट आफ्नो पक्षमा पारेर खेल जितेकी थिइन् ।"
काठमाडौंको बजेट अझै अनिश्चित : मेयर शाह र प्रमुख प्रशासकीय अधिकृत गुरागाइँ आ-आफ्नै अडानमा,"काठमाडौँ — चालु आर्थिक वर्ष सकिन लाग्दा समेत काठमाडौं महानगरपालिकाले आगामी आर्थिक वर्षको नीति, कार्यक्रम तथा बजेट ल्याउन सकेको छैन। बजेट ल्याउने विषयमा आइतबार मेयर बालेन्द्र शाह, उपमेयर सुनिता डंगोल, प्रवक्ता नविन मानन्धर र कार्यपालिका सदस्यहरुबीच भएको छलफल निर्ष्कषमा पुग्न सकेन।मेयर शाह अझै पनि प्रमुख प्रशासकीय अधिकृत सरोज गुरागाइँको संलग्नतामा बैठक राख्ने र बजेट ल्याउने पक्षमा छैनन्। प्रमुख प्रशासकीय अधिकृत गुरागाइँ पनि सरुवा भएर नजाने अडानमा छन्।संघीय मामिला तथा सामान्य प्रशासन मन्त्रालयले गुरागाइँलाई सरुवा गरेको छैन । मेयर शाह, प्रमुख प्रशासकीय अधिकृत गुरागाइँबीचको टकराव र संघीय मामिला तथा सामान्य प्रशासन मन्त्रालयले खासै चासो नदिँदा संघीय राजधानी काठमाडौंको बजेट अन्योलमा परेको छ। काठमाडौंमा अहिलेसम्म बजेटको सिलिङबारे टुंगो लागेको छैन ।बजेटको सिलिङ मेयर शाह संयोजक रहेको स्रोत अनुमान तथा सीमा निधारण समितिले तोक्ने छ। काठमाडौंले असार मसान्तभित्र बजेट ल्याउन नसकेमा कर्मचारीको तलब भत्ता रोकिने मात्र नभई विकास निर्माणको काम पनि ठप्प हुनेछ। प्राकृतिक स्रोत तथा वित्त आयोगले स्थानीय तहको कार्यसम्पादन मूल्यांकन गर्दा कम अंक पाउने र यसले अनुदानमा असर पर्ने देखिन्छ ।महानगरपालिकाका कानुनी सल्लाकार ओमप्रकाश अर्यालले कानुनले तोकेको क्षेत्रभित्र रहेर राजनीति गर्नु उपयुक्त हुने बताए। ‘जोसुकै भएपनि कानुनी शासन तोड्नु भएन,’ उनले भने, ‘सेवाग्राही मारमा पर्नु भएन ।’ उपमेयर डंगोलले प्रमुख प्रशासकीय अधिकृतलाई मात्र दोष देखाएर बजेटलगायतका महत्वपूर्ण कार्यलाई अवरोध पुर्‍याउन नहुने बताइन्।‘म सबै जनप्रतिनिधि साथीहरूलाई आग्रह गर्न चाहन्छु कि हामीले संविधान र कानूनले तोकेको परिधिभित्र रहेर, खुला छलफल गरी, वातावरण बिगार्ने होइन सम्हालेर, आवेग र उत्तेजनामा होइन संयमित भई बजेट ल्याउने प्रक्रियामा सहभागी बनौं,’ उनले सोमबार सामाजिक सञ्जालमार्फत यस्तो अपिल गरेकी हुन् ।प्रवक्ता नविन मानन्धरले बहुमत दलले बैठक बोलाउन तयारी भइरहेको बताए। ‘मेयर र उपमेयरले बैठक बोलाउला भनेर केही दिन पर्ख र हेरको स्थितिमा बसेका हौं,’ उनले भने, ‘जनताको बजेट असारमसान्तभित्र जसरी भएपनि ल्याउछौं ।’अख्तियारले छानविन थालेको छैनमेयर शाहको सचिवालयका अनुसार प्रमुख प्रशासकीय अधिकृत गुरागाइँमाथि अख्तियार दुरुपयोग अनुसन्धान आयोगले छानविन थालेको छैन।मेयर शाहका प्रेस सहजकर्ता सुरेन्द्र बजगाईका अनुसार अख्तियारले छानविन थालेपछि निलम्बनमा पर्ने भएकाले राजनीतिक पहुँचको भरमा छानविन नगरेको हो। तर, प्रवक्ता नविन मानन्धरले भने अख्तियारले छानविन थालिसकेको विषय भएकाले कार्यपालिका बैठक सुचारु गर्नुपर्ने बताए।‘अख्तियारको मामिला भइसकेपटि मेयर साबले बैठक बोलाउनुपर्ने हो,’ उनले भने, ‘मेयर/उपमेयरले बैठक नबोलाएमा बहुमतको दलले बोलाउन पहल गछौं ।’के हो विवाद ?मेयर शाह र प्रमुख प्रशासकीय अधिकृत गुरागाइँबीचको मुख्य विवाद भनेको पुरानो बसपार्कस्थित काठमाडौं टावर भवन निर्माणको नक्सा स्वीकृतको विषय हो । यसैलाई लिएर भएको विवादका कारण कार्यपालिकाको बैठक गत पुस देखि बसेको छैन ।प्रमुख प्रशासकीय अधिकृत गुरागाईमाथि काठमाडौं टावर भवन निर्माणको नक्सा वातावरणीय परीक्षण विना १२ तलेबाट १९ तले बनाउन प्रक्रिया नै पूरा नगरी स्वीकृत गरेको आरोप छ ।काठमाडौं महानगरपालिकाको नाममा टावर निर्माण गर्न निजी साझेदारी मोडेलमा काठमाडौं महानगरपालिका–२८ पुरानो बसपार्कस्थित कित्ता नम्बर १३७३ मा रहेको २३ रोपनी ५ आना ३ पैसा ३ दाममा २०७१ फागुन २० गते बसेको कार्यपालिका बैठकले निर्णय गरेको थियो । सोही निर्णय बमोजिम २०७१ फागुन २२ गते जलेश्वर स्वच्छन्द बिकोई बिल्डर्स र महानगरबीच दुई पक्षीय सम्झौता भएको थियो ।प्रकृया नपुर्‍याई नक्सा स्वीकृत गरेको विषयमा २०८१ पुसमा गुरागाईंमाथि छानबिन गर्न सरकारका पूर्व सचिव शंकर प्रसाद पाण्डेको संयोजकत्वमा ३ सदस्य समिति गठन भयो । तर, समितिले हालसम्म पनि प्रतिवेदन बुझाएको छैन ।"
साउनमा पनि पशुपति क्षेत्रमा महाशिवरात्रिकै जस्तो व्यवस्थापन गरिने,"काठमाडौँ — पशुपति क्षेत्र विकास कोषले साउनमा पशुपतिनाथको दर्शनमा आउने भक्तजनका लागि महाशिवरात्रिकै जस्तो व्यवस्थापन गर्ने तयारी गरेको छ ।साउनमा पशुपति क्षेत्रमा भक्तजनको धेरै भीड लाग्ने गर्छ । साउन महिनाको पनि सोमबार र शनिबार धेरै भक्तजन पशुपतिनाथ मन्दिरमा दर्शन एवं पूजाआराधनाका लागि आउने गर्छन् । यस महिनामा पशुपति क्षेत्र विकास कोष सञ्चालक परिषद्का सदस्यलाई पनि अनुगमनमा खटाउने गरी तयारी गर्न लागिएको निमित्त सदस्यसचिव सुभाषचन्द्र जोशीले जानकारी दिए ।धार्मिक, सांस्कृतिक पत्रकार समाज, नेपाल (रेक्जोन) का पदाधिकारी एवं कार्य समिति सदस्यहरुसँगको अन्तरक्रियामा उहाँले साउनदेखि नै पशुपति क्षेत्रमा समाचार सङ्कलनका लागि आउने पत्रकार एवं सञ्चारकर्मीका लागि ‘मिडिया सेन्टर’ को सुरुआत गरिने प्रतिबद्धता जनाए ।साउनको सोमबार र शनिबार, हरितालिका (तीज), बाला चतुर्दशी, महाशिवरात्रि, विक्रम संवत्को नयाँ वर्ष वैशाख १ गते, अक्षया तृतीयालगायत पर्वका अवसरमा पशुपति क्षेत्रमा लाखौँ भक्तजन दर्शन एवं पूजाआराधनाका लागि आउने गर्छन् । त्यसबेला पशुपति क्षेत्रबाट समाचार सङ्कलनमा समस्या हुने गरेको छ । विश्वका वैदिक सनातन हिन्दू धर्मावलम्बीको आस्थाको केन्द्र एवं राष्ट्रदेवका रुपमा रहेको पशुपति क्षेत्रलाई थप व्यवस्थित बनाउन यसो गर्न लागिएको हो ।कोषको कर्मचारी नियमावली छिटो ल्याउन पहल गर्ने पनि निमित्त सदस्यसचिव जोशीको प्रतिबद्धता छ । नियमावली अहिले संस्कृति, पर्यटन तथा नागरिक उड्डयन मन्त्रालयबाट अर्थ मन्त्रालयमा पुगेको जनाइएको छ । लामो समयदेखि बढुवा नहुँदा कर्मचारी निराश भएकाले केही महिनामै विज्ञापन गर्नेगरी तयारी गरिएको जानकारी पनि उनले दिए ।पशुपति क्षेत्र विकास कोष ऐनलाई संशोधनका लागि पनि पहल गरिने उनको प्रतिबद्धता छ । कोषले सूचना प्रविधिका विभिन्न माध्यमलाई प्रभावकारी बनाउँदै नागरिक एपमार्फत सेवा दिने तयारी पनि गरेको सदस्यसचिव जोशीले बताए ।"
बजेट ल्याउने वातावरण बनाउन मेयरज्युलाई भेटेरै आग्रह गरेकी छु :  उपमेयर  डंगोल,"काठमाडौँ — काठमाडौं महानगरपालिकाकी उपमेयर सुनिता डंगोलले संविधान र कानूनले तोकेको परिधिभित्र रहेर, खुला छलफल गरी संयमित भई बजेट ल्याउने प्रक्रियामा सहभागी हुन सबै जनप्रतिनिधिलाई अपिल गरेकी छन् ।  आज सामाजिक सञ्जालमा एक सन्देश सार्वजनिक गर्दै उनले यस्तो अपिल गरेकी हुन् ।‘म सबै जनप्रतिनिधि साथीहरूलाई आग्रह गर्न चाहन्छु कि हामीले संविधान र कानूनले तोकेको परिधिभित्र रहेर, खुला छलफल गरी, वातावरण बिगार्ने होइन सम्हालेर, आवेग र उत्तेजनामा होइन संयमित भई बजेट ल्याउने प्रक्रियामा सहभागी बनौँ,’ उनले भनेकी छिन्, ‘डुंगा प्वाल पारेर अरुलाई खसाल्ने र आफू मात्रै बाँच्ने दुर्भाग्यको बाटो रोज्ने, खोज्ने प्रयास नगरौँ । हामी सबै हातेमालो गरेर अघि बढौँ ।’कानुनी व्यवस्था अनुसार काठमाडौं महानगरपालिकाले असार १० गते नै बजेट प्रस्तुत गर्नुपर्ने र मसान्तभित्र पारित गरिसक्नुपर्ने बाध्यता भए पनि आजसम्म पनि बजेट निर्माणका लागि आवश्यक पर्ने कार्यपालिका र नगरसभाका बैठक मात्रै होइन बजेट तर्जुमा तथा कार्यक्रम समिति र मेयरको नेतृत्वको स्रोत अनुमान तथा बजेट सीमा निर्धारण समिति जस्ता महत्त्वपूर्ण समितिका बैठकसमेत बस्न नसकेको भन्दै सकारात्मक प्रयासका लागि उपमेयर डंगोलले आग्रह गरेकी छिन् ।‘उपप्रमुखको जिम्मेवारी सम्हालेदेखि नै मैले ‘सहकार्य, सहमति र सहअस्तित्व’ को सिद्धान्तलाई आत्मसात् गर्दै आएको छु र सोहीअनुसारको भूमिका पनि निभाउँदै आएको छु। संविधान र कानुनले उपप्रमुखलाई निश्चित अधिकार दिएको छ। सोही परिधिभित्र रहेर मैले सधैँ व्यक्तिगत हितभन्दा महानगरवासीको बृहत्तर हितलाई प्राथमिकतामा राखेर काम गर्दै आएको छु,’ उनको भनाइ छ, ‘मैले आफ्नो क्षेत्राधिकारभित्र रहेर जनप्रतिनिधिहरूसँग काठमाडौं महानगरपालिकाको बजेट समयमै ल्याउनुपर्छ भनेर पटक–पटक अनौपचारिक छलफल गर्दै आएको जानकारी गराइरहनु पर्छ भन्ने लाग्दैन ।’उहाँले कार्यपालिका र नगरसभाका साथै बजेट तर्जुमा तथा कार्यक्रम समितिका अनौपचारिक छलफलमा समेत यस विषयमा कुरा राखेको पनि उनले बताएकी छिन् । ‘आइतबार मात्रै पनि मेयरज्यू, प्रवक्ता तथा केही कार्यपालिका सदस्यज्यूहरूसँगको अनौपचारिक भेटघाटमा समेत बोर्ड बैठक र नगरसभा छिटो सम्पन्न गर्ने विषयमा विस्तृत छलफल गरेको छु । उहाँहरूबाट पनि मैले सकारात्मक संकेत पाएको छु,’ उपमेयर डंगोलको भनाइ छ । प्रमुख प्रशासकीय अधिकृतलाई मात्र दोष देखाएर बजेटलगायतका महत्त्वपूर्ण कार्यलाई अवरोध पुर्‍याउन नहुनेमा उनको जोड छ ।के हो विवाद ?बजेट ल्याउने विषयमा मेयर बालेन्द्र शाह, उपमेयर सुनिता डंगोल र वडाध्यक्षहरूबीच अनौपचारिक छलफल भए तापनि अझै कार्यपालिका बैठक बस्ने टुंगो लागेको छैन । वडाध्यक्षहरूले बहुमतका आधारमा बैठक बोलाउने भने पनि प्रस्ताव दर्ता गरिसकेका छैनन् ।मेयर शाह र प्रमुख प्रशासकीय अधिकृत सरोज गुरागाईं अझै आ–आफ्नो अडानमा छन् । प्रमुख शाह गुरागाईंको संलग्नतामा बैठक राख्ने पक्षमा छैनन् । शाहको सचिवालयका प्रेस सहजकर्ता सुरेन्द्र बजगाईंका अनुसार कार्यपालिका बैठक बस्न गुरागाईं कि त बिदामा बस्नुपर्नेर् वा सरुवा भएर जानुपर्ने अडानमा शाह छन् । ‘नत्र शाह बैठक राख्ने पक्षमा छैनन्,’ उनले भने ।प्रमुख प्रशासकीय अधिकृत गुरागाईं भने बिदामा बस्ने पक्षमा छैनन् । संघीय मामिला तथा सामान्य प्रशासन मन्त्रालय पनि उनलाई सरुवा गर्ने पक्षमा छैन । शाह र गुरागाईंबीच पुरानो बसपार्कस्थित काठमाडौं टावर भवन निर्माणको नक्सा स्वीकृतको विषयलाई लिएर विवाद रहँदै आएको छ । यही विवादका कारण महानगरको कार्यपालिकाको बैठक गत पुसदेखि बसेको छैन"
तारकेश्वरबाट एसईई उत्तीर्ण विद्यार्थीलाई परिवर्तन अभियानको सम्मान,"काठमाडौँ — काठमाडौँको तारकेश्वरस्थित संस्थागत र सामुदायिक विद्यालयबाट एसईई उत्तीर्ण विद्यार्थीलाई सम्मान गरिएको छ ।परिवर्तन अभियानले नेपालटारमा एक कार्यक्रमको आयोजना गरेर पालिकाभरका कुल ७१ विद्यालयबाट एसईईमा सफल विद्यार्थीहरुलाई सम्मानित गरेको हो ।तारकेश्वर नगरपालिकाकी उपप्रमुख सिर्जना बुर्लाकोटीका अनुसार पालिकाबाट विभिन्न विद्यालयबाट १७ जनाले ४ जीपीए ल्याएका छन् । सबै १७ जना विद्यार्थीलाई कार्यक्रममै सम्मानीत गरिएको र अन्य विद्यार्थीलको हकमा सम्बन्धित विद्यालयमार्फत प्रमाणपत्र हस्तान्तरण गरिएको परिवर्तन अभियान नेपालका संयोजक सुशील भट्टले जानकारी दिए ।उनका अनुसार ४ जीपीए प्रणिता ओझा, दीपेन्द्र आचार्य, निश्चल गिरी, प्रतिमा तामाङ, शौरभ रिजाल, समृद्धि रिजाल, शोयता गुरुङ, विनायक शर्मा, सोफिया शैयद, समीश्रण तामाङ, अञ्जली थापा, आयुशा राई, सदीक्षा भट्टराई, सुचन बस्नेत, विजय कुमार शाह, प्रतिज्ञा तामाङ र दीपेश गौतम रहेका छन् ।कार्यक्रममा नेपाली कांग्रेसका महामन्त्री गगनकुमार थापाले देश बर्बाद भयो र देश खतरामा छ भन्ने भ्रमबाट मुक्त हुन आग्रह गरे । देशमा केही राम्रो भए पनि भने जति गर्न नसकिएको स्वीकारेका महामन्त्री थापाले कुनैपनि विषय वा मुद्दाका सवालमा अध्ययन, विश्लेषण र समीक्षाका आधारमा मात्र समर्थन वा विरोध गर्न सुझाव दिए ।एसईई परीक्षामा उत्तिर्ण भएका विद्यार्थीहरुलाई सम्मान गर्दै उनले अबको जिम्मेवारी विद्यार्थीहरुले लिनुपर्ने भन्दै ‘नथाक्नुस्, नभाग्नुस्, नगल्नुस्’ भन्ने सन्देश दिए। उनले मुलुकै अडिएर बस्न, नयाँ कुरा सिक्न, प्रश्न र आलोचना गर्नपनि सुझाव दिए ।यस्तै कांग्रेस काठमाडौँका सभापति सबुज बानियाले विद्यार्थी भविष्यको कर्णाधार भएको उल्लेख गर्दै आफ्नो लक्ष्य निर्धारण गरेर अगाडि बढ्न सुझाव दिए । यस्तै, भट्टले एसईई उत्तिर्ण विद्यार्थीहरुलाई सम्मान गर्न पाउँदा खुशी लागेको भन्दै नव युवाहरुलाई प्रोत्साहित गर्न आफू सँधै तत्पर रहने बताए ।कार्यक्रममा काठमाडौँ महानगरपालिकाका प्रवक्ता नवीन मानन्धर, वडा नम्बर २६ का अध्यक्ष ख्यामराज तिवारी, तारकेश्वर नगरपालिका वडा नम्बर ५ का अध्यक्ष शम्भु फुयाल, वडा नम्बर १० का अध्यक्ष कुमार राई, वडा नम्बर ३ का अध्यक्ष प्रशुराम अर्याल, स्थानीय नेता रमेश खड्कालगायतको सहभागिता थियो । विभिन्न कलेजहरुको स्टलसमेत राखिएको कार्यक्रममा एसईई उत्तीर्ण विद्यार्थीहरुलाई शैक्षिक परामर्श समेत प्रदान गरिएको थियो ।"
ललितपुरमा सञ्चालित देवी नाचका गुठी सम्मानित,"काठमाडौँ — नेपाल भाषा मंका खलः ललितपुरले नेपाल भाषाको पहिचान र धर्म संस्कृति संरक्षण, प्रवर्द्धन गर्ने उद्देश्यले जिल्लामा सञ्चालित देवी नाच गुठीलाई सम्मान गरेको छ ।खलःले शनिबार विशेष समारोहबीच ललितपुर महानगरपालिका–२८ को हरिसिद्धि भवानी देवी गुठी, खोकनाको रुद्रायणी गुठी, पाटनको अष्टमात्रिका नाच, कात्तिक नाच र गोदावरी नगरपालिका–१२ थेच्वको नवदुर्गा भवानी देवी नाच सञ्चालन गर्ने प्रत्येक गुठीलाई १० हजार रुपैयाँसहित सम्मान गरेको हो ।यसैबीच लुम्बिनी विश्वविद्यालयका डिन माणिकरत्न शाक्यद्वारा लिखित ललितपुरका प्रसिद्ध मुकुण्डो नाचहरु पुस्तक पनि विमोचन गरिएको छ । पुस्तकमा हरिसिद्धि भवानी देवी नाच, खोकनाको रुद्रायणी नाच, पाटनको अष्टमात्रिका नाच, कात्तिक नाच र थेच्वको नवदुर्गा भवानी देवी नाचको ऐतिहासिक पाटो र परम्पराबारेमा वर्णन गरिएको छ ।नेपाल भाषा मंकाः खलः ललितपुरका सहसचिव राजु ताम्रकारले नेपाल मण्डलको नेवा सभ्यताभित्र सञ्चालन हुँदै आइरहेको पौराणिक नाचको अभिखेल तयार पार्ने उद्देश्यले पुस्तक प्रकाशन गरेको बताए । लुम्बिनी विश्वविद्यालयका डिन शाक्यले नाचको महत्व बारेमा जानकारी दिए ।उपप्रधान एवं सहरी विकासमन्त्री प्रकाशमान सिंहले परम्परागत रुपमा सञ्चालन हुँदै आइरहेको देवी नाचले नेपालको पहिचान जोगाउँदै आएकोले यसको संरक्षण प्रवर्द्धनमा सबैले भूमिका खेल्नुपर्ने बताए ।ललितपुर महानगरपालिकाका मेयर चिरीबाबु महर्जनले नेपाल भाषा र सम्पदा संरक्षणको नीति विद्यालयमा पढाउने काम अगाडि बढाइरहेको बताए ।"
उपत्यकासहित विभिन्न क्षेत्रमा वर्षा,"काठमाडौँ — काठमाडौँ उपत्यकासहित आज देशका विभिन्न क्षेत्रमा वर्षा भएको छ । उपत्यकामा मध्यम वर्षा भएको छ भने सिन्धुपाल्चोकका केही क्षेत्रमा भारी वर्षा भएको जल तथा मौसम विज्ञान विभाग मौसम पूर्वानुमान महाशाखाले जनाएको छ ।महाशाखाकी मौसमविद् विनु महर्जनका अनुसार आज साँझ उपत्यकाको पानीपोखरी क्षेत्र र आसपासमा पछिल्लो १२ घण्टामा १५.६ मिलीमिटर वर्षा भएको छ । बूढानीलकण्ठ, तारकेश्वर क्षेत्रमा समेत वर्षा भएको छ । उपत्यकाको अन्य क्षेत्रमा पनि वर्षा भएको उनले बताइनन् ।विभागको बाढी पूर्वानुमान महाशाखाका अनुसार साँझ काठमाडौँको विष्णुमती नदीको गोङ्गबु जलमापन केन्द्रमा जलसतह सतर्कता तह आसपास पुगेको थियो । तर अहिले वर्षा उपत्यकामा कम भएको जनाइएको छ ।पछिल्लो १२ घण्टामा सिन्धुपाल्चोकको गोब्रेमा ७६.४ मिलीमिटर वर्षा भएको छ । सोही जिल्लाको शेरमानथानमा ५५.६ मिलीमिटर वर्षा भएको छ । यो भारी वर्षा हो । दोलखाको जिरीमा ४४.८, सोलुखुम्बुमा ३५.६ र झापाको केचनाकवलमा ३३.४ मिलीमिटर वर्षा भएको मौसमविद् महर्जनले जानकारी दिइनन् । यो मध्यम वर्षा हो ।अहिले सातै प्रदेशमा बदली भएको र ती प्रदेशका केही स्थानमा वर्षा भइरहेको छ । राति पनि आंशिकदेखि साधारणतया बदली रहने जनाइएको छ । केही स्थानमा भारी वर्षाको सम्भावना पनि रहेको महर्जनले बताइन् ।उनका अनुसार मनसुन अवधिको आजसम्म देशभर सरदरको २१.७ प्रतिशत वर्षा भएको पनि उनले बताइन् । काठमाडौँ उपत्यकामा यो अवधिमा पर्ने सरदरभन्दा माथि वर्षा भएको उनले बताइन् ।"
यूके पठाइदिन्छु भन्दै एक करोड ठगी गर्ने पक्राउ,काठमाडौँ — प्रहरीले वैदेशिक रोजगारीमा आकर्षक तलबको प्रलोभनमा पारी यूके पठाइदिन्छु भन्दै ठगी गरेको अभियोगमा ललितपुर महानगरपालिका–२५ बस्ने ४० वर्षीय प्रभाष रिसाललाई पक्राउ गरेको छ । प्रभाष पीडितहरूबाट १ करोड २० लाख ४४ हजार रूपैयाँ लिई सम्पर्कविहीन बनेका थिए ।पीडितहरूको उजुरीको आधारमा काठमाडौं उपत्यका अनुसन्धान कार्यालय टेकुबाट खटिएको टोलीले उनलाई ललितपुर–४ एकान्तकुनाबाट पक्राउ गरेको हो ।उनलाई आवश्यक अनुसन्धान तथा कारबाहीका लागि वैदेशिक रोजगार विभाग ताहाचल काठमाडौं पठाइएको छ ।
यसवर्ष ६० हजारभन्दा बढीमा डेंगु संक्रमण हुनसक्ने आकलन,"काठमाडौँ — यसवर्ष ६० हजारभन्दा बढीमा डेंगु संक्रमण हुनसक्ने आकलन गरिएको छ । इपिडिमियोलोजी तथा रोग नियन्त्रण महाशाखाले अन्तरक्रिया कार्यक्रमको आयोजना गर्दै यसबारे जानकारी गराएको हो ।अन्तरक्रिया कार्यक्रममा बोल्दै महाशाखाको किटजन्य शाखाका प्रमुख डा. गोकर्ण दाहालले डेंगु फैलने समय आएकोले जति बेला पनि जुनसुकै ठाउँमा डेंगु संक्रमण तीव्र गतिमा फैलिने हुँदा सचेत हुन आग्रह गरे ।उनकाअनुसार साउनदेखि कात्तिक अन्तिमसम्म अत्यधिक मात्रमा डेंगु संक्रमण बढ्ने उच्च जोखिम छ । उनले हालसम्म ७३ जिल्लाबाट १ हजार ६ सयको हारहारीमा डेंगु संक्रमण पुष्टि भएको बताए ।बिरामीमा लक्षण नदेखिने, डेंगु परीक्षण नगर्ने र परीक्षण भए पनि रिपोर्ट नदिने कारणले डेंगु संक्रमणको तथ्यांक कम देखिएको उनको भनाइ छ ।उनले डेंगु संक्रमण बढ्ने अनुमान गरी आवश्यक कार्ययोजना बनाई कार्यान्वयनको चरणमा गइसकेको जानकारी पनि दिए । डेंगु नियन्त्रणका लागि सबैभन्दा ठूलो भूमिका स्थानीय तहको भएको उल्लेख गर्दै उनले स्थानीय तहहरुसँग समेत आवश्यक समन्वय र सहकार्य भइरहेको बताए ।"
बुल्गेरिया पठाइदिन्छु भन्दै ठगी गर्ने पक्राउ,काठमाडौँ — बुल्गेरिया पठाइदिन्छु भन्दै ठगी गर्ने एक महिलालाई प्रहरीले पक्राउ गरेको छ।वैदेशिक रोजगारीमा आकर्षक तलबको प्रलोभनमा पारी ठगी गरेको अभियोगमा भक्तपुरको सूर्यविनायक नगरपालिका–३ बस्ने स्याङ्जाको बिरूवा गाउँपालिका– १ घर भएकी कमला कुमारी केसीलाई पक्राउ गरेको हो।प्रहरीका अनुसार कमलाले बुल्गेरिया पठाइदिन्छु भन्दै पीडितबाट ६ लाख ७५ हजार रूपैया लिई सम्पर्कविहीन भएका थिए । पीडितहरूको उजुरीको आधारमा काठमाडौं उपत्यका अपराध अनुसन्धान कार्यालय टेकुबाट खटिएको प्रहरीले उनलाई भक्तपुर बालकोटबाट पक्राउ गरेको हो ।उनलाई आवश्यक अनुसन्धान तथा कारवाहीको लागि वैदेशिक रोजगार विभाग ताहाचल काठमाडौं पठाइएको प्रहरीले जनाएको छ ।
लागूऔषधसहित अन्तर्राष्ट्रिय विमानस्थलबाट भारतीय नागरिक पक्राउ,काठमाडौँ — प्रहरीले त्रिभुवन अन्तर्राष्ट्रिय विमानस्थलबाट लागूऔषध गाँजाजस्तो देखिने वस्तु करिब ५ किलो ३० ग्रामसहित भारतीय नागरिक मोहम्मद इसा काक्किरिचल पुथियापुराइल पक्राउ परेको छ ।त्रिभुवन अन्तर्राष्ट्रिय विमानस्थल सुरक्षा कार्यालय र भन्सार कार्यालयबाट खटिएको संयुक्त टोलीले थाई लायोन एयरको उडानद्वारा बैंककबाट काठमाडौं आएका उनलाई जाँच गर्नेक्रममा लगेजबाट उक्त वस्तु फेला पारी पक्राउ गरेको हो ।उनलाई आवश्यक अनुसन्धान तथा कारवाहीको लागि लागूऔषध नियन्त्रण ब्यूरो पठाइएको प्रहरीले जनाएको छ ।
तारकेश्वरमा मोटरसाइकलको ठक्करबाट पैदल यात्रीको मृत्यु,"काठमाडौँ — काठमाडौंको तारकेश्वर नगरपालिका वडा नम्बर ८ स्थित शिवमन्दिर नजिकै मोटरसाइकलको ठकरबाट पैदल यात्रीको मृत्यु भएको छ ।बुधबार साढे ९ बजे तिर तारकेश्वर ३, पााचमानेका २२ वर्षीय नविन घिमिरेले चलाएको बा ७४ प ७०५४ नम्बरको डुक मोटरसाइकलले पैदल यात्री ७० वर्षीय कुलबहादुर आचार्यलाई ठक्कर दिएको थियो ।ठकरबाट गम्भीर घाइते भएका तारकेश्वर–८, भेटघाट चोक बस्ने आचार्यलाई तत्काल सिटी अस्पताल लगिएको थियो । पछि थप उपचारका लागि टोखा स्थित ग्राण्डी अस्पताल लगिए पनि उपचारकै क्रममा राति ११ : २० बजे डाक्टरले मृत घोषणा गरेका थिए ।मोटरसाइकल चालक घिमिरे र मोटरसाइकल नियन्त्रणमा लिएर प्रहरीले यस घटनाबारे थप अनुसन्धान गरिरहेको जिल्ला प्रहरी परिसर काठमाडौंका सूचना अधिकारी अपिलराज बोहराले जानकारी दिए ।"
मिरुना मगर भन्छिन् : आदिवासी महिलाको चरित्र चित्रण बल्ल 'भट्टी साहुनी'बाट माथि उठ्यो,"काठमाडौँ — अभिनेत्री मिरुना मगर नेपाली फिल्ममा महिला चरित्र चित्रण शसक्त हुन थालेको बताउँछिन् । काठमाडौं विश्वविद्यालयले आयोजना गरेको 'चलचित्र सभा'को एक अन्तरक्रियामा अभिनेत्री मगरले आदिवासी जनजाति महिलालाई फिल्मले बलियो रुपमा देखाउन थालेको अनुभव साँटिन् ।'फिल्म शिक्षा'माथि भएको छलफलमा अभिनेत्री मगरले आदिवासी महिलालाई यसअघि 'भट्टी साहुनी'मै सिमित गराइरहँदा अहिले भने त्यसमा परिवर्तन आएको धारणा राखिन् । खासमा मिरुना बेलायतमा हुर्किन् । विश्वविद्यालयको पढाई उतै गरिन् । हङकङमा जन्मेर केही समय धरान हुर्के पनि उनको धेरै समय बेलायतमै बित्यो । तर, अहिले आफूले गरेका चरित्र मार्फत नै आफूले महिलाका दृष्टिकोण र नेपाली जनजीवन बुझ्न पाएको उनी बताउँछिन् ।'म यस्तो समयमा फिल्म क्षेत्रमा आउन पाएँ, जहाँ यस्तो ग्रामिण भेगका महिलाका चरित्र लेखिन थालेको छन् । सायद यसअघि महिलालाई यसरी शसक्त रुपमा देखाइएको थिएन होला,'मिरुनाले भनिन्,'आदिवासी महिला चरित्र भट्टीको साहुनीभन्दा माथि उठ्न सकेको थिएन । तर, अहिले त यस्ता महिलाहरु निर्णायक भूमिकामा रहेको चरित्र छन्, त्यहाँ उनीहरुका बलियो निर्णय लिने क्षमता पनि देखाइन्छ ।'"
'ताराहरू'को गीत सार्वजनिक,"काठमाडौँ — कलाकार आशान्त शर्माले निर्देशन गरेको फिल्म 'ताराहरु'को गीत सार्वजनिक भएको छ । फिल्मको 'कुन बाटो जाम त'बोलको रमाइलो शैलीको गीत सार्वजनिक भएको हो ।गीतको भिडियोमा कलाकार आशान्तसँगै अभिनेत्री मेनुका प्रधान, कुन्दुन शाक्यलगायत थुप्रै कलाकार नाच्दै गरेका अवस्थामा देखिन्छन् । यो फिल्मको कथा आशान्तले नै लेखेका हुन् ।गोपिनी शेढाईंको निर्माणमा तयार भएको यो फिल्मलाई सरद महत्त्वले खिचेका हुन् भने फिल्मको सम्पादन बिनोद पाण्डेले गरेका हुन् । विपिन स्थापितले फिल्ममा साउन्ड डिजाइनको काम गरेका हुन् ।भदौ ६ देखि प्रदर्शनमा आउने यो फिल्मको सार्वजनिक गरिएको यो गीतमै पनि संघर्षरत कलाकारको सपना देखाइएको छ । व्यवसायसँगसँगै आफ्ना रहरहरु पूरा गर्न हिँडेको एक व्यक्तिको कथा फिल्ममा समावेश गरिएको छ । फिल्ममा मेनुका र कुन्दुनसँगै आभास अधिकारी, मिरा खड्का, प्रभाकर न्यौपाने, पुष्कर गुरुङ, राजकुमार पङ्गेनी शर्मा, प्रमोदकुमार यादवलगायत थुप्रै कलाकारको अभिनय छ ।"
‘एनएमए’ले खुलायो ‘पिपुल्स च्वाइस अवार्ड’को भोटिङ,"काठमाडौँ — असार २८ मा आयोजना हुने ‘नेशनल म्यूजिक अवार्ड्स’ (एनएमए)का लागि भोटिङ सुरु भएको छ । रेडियो कान्तिपुरले आयोजना गर्दै आइरहेको यो अवार्ड कार्यक्रमको ‘पिपुल्स च्वाइस अवार्ड’ विधामा भोटिङ खुला गरिएको हो ।यो विधामा‘कुमा सागर एण्ड दि ख्वप’को‘नेपलिज ब्रिलियन्स’,सुशान्त केसी र इन्द्रकला राईको‘बार्दली’,दुर्गेश थापाको‘दुश्मन हेरेको हेर्‍यै’,शान्तारानी परियारको‘म त ढलेंढलें’,अनि शान्ती्श्री परियारको‘रुकुमैकोट’प्रतिस्पर्धामा छ । यो वर्ष निकै चर्चामा रहेका यी गीतमध्ये कसलाई अवार्ड जिताउने?त्यो भोटरको हातमा छ । यो विधाको नतिजा भने अवार्ड हुने दिन नै घोषणा गरिनेछ ।यो कार्यक्रम ३ हजार दर्शक क्षमता भएको गोदावरी सनराइज कन्भेन्सन सेन्टरमा आयोजना हुनेछ । पहिलो पटक आयोजकले यो अवार्ड कार्यक्रमसँग कन्सर्ट समावेश गर्दै आम दर्शकका लागि टिकटको व्यवस्था गरेको छ । अवार्डसहितको यो कन्सर्टमा सहभागी हुने इच्छुकले इसेवाबाट पनि टिकट खरिद गर्न पाउनेछन् ।कार्यक्रममा कुमा सागर,दुर्गेश थापासहितयुवा गायकहरू स्वप्न सुमन,सुशान्त घिमिरे,वाङ्देन शेर्पा,अस्मिता अधिकारी,एलिना चौहान,पशुपति शर्मा,कार्टुन क्रु,सुन्दर खनाल र सुजिता श्रेष्ठको विशेष प्रस्तुति रहनेछ।"
हल मालिकले फिल्म नबुझ्दा निर्माताको संघर्ष जारी छ : दीपेन्द्र लामा,"काठमाडौँ — अभिनेत्री केकी अधिकारीले लामो समय बक्स अफिस हिट फिल्म पर्खिन् । कारण, अब्बल अभिनेत्रीको पहिचान बनाएकी उनका फिल्म धेरै समयसम्म बक्स अफिसमा हिटै भएनन् । कतिले केकीलाई ‘असफल फिल्मकी सफल कलाकार’ भनेर ट्याग भिर्‍याइ दिए ।केकीका लागि त्यो ट्याग गह्रौँ भयो । तर, दीपेन्द्र लामा निर्देशित ‘छ माया छपक्कै’ले अधिकारीलाई व्यावसायिक हिटको स्वाद पहिलो पटक चखायो । उनकै निर्माणमा बनेको ‘बोक्सीको घर’ले त ट्याग बिर्साइदियो । त्यसैले अहिले कतिले केकीलाई सोध्ने गर्छन्, ‘बोक्सीको घर’ कसरी चल्यो ?तर, केकी आफूसँग फिल्म चलाउने ‘फर्मुला’ नभएको बताउँछिन् । ‘पैसा कमाउने फिल्मको फर्मूला बोक्सीको घरबाट भेटेजस्तो त लाग्दैन । हो, मलाई बोक्सीको घरले सफलताको स्वाद चखायो । तर, त्यसअघिसम्म मलाई असफल फिल्मको सफल कलाकार भन्ने ट्याग दिइन्थ्यो,’ काठमाडौं विश्वविद्यालयले आयोजना गरेको ‘चलचित्र सभा’मा केकीले कथावस्तु, गीत र प्रचारका विभिन्न नीतिले ‘बोक्सीको घर’ले घरेलु बजारमा राम्रो व्यापार गरेको सुनाइन् ।सुरुवातमा यो फिल्मको विषयवस्तु दर्शकबीच पुर्‍याउन निर्माण टिमलाई हम्मेहम्मे पर्‍यो । झट्ट हेर्दा फिल्मले उठाएको विषयवस्तु नौलो थियो । ‘बोक्सीको घर आर्ट खालको फिल्म थियो । तर, हलमा फिल्म चलाउनु थियो हामीलाई । त्यसैले धेरै दर्शकबीच पुग्न थुप्रै ब्रान्डसँग सहकार्य गर्‍यौं,’ केकीले दर्शकदीर्घातर्फ हेर्दै अनुभव साटिन् ।'महोत्सव फिल्म भर्सेस घरेलु बजार'शीर्षकमा भएको अन्तरक्रियात्मक कार्यक्रममा 'पूर्णबहादुरको सारङ्गी'का निर्माता विनोद पौडेलले पनि फिल्मले व्यावसायिक तहल्का मच्चाउनुको खास कारण खुलाए । इमानदार भएर कथा भन्दै गर्दा ‘पूर्णबहादुरको सारङ्गी’ बक्स अफिसमा हिट भएको विनोदको अनुभव छ ।‘बजार हेरेर यो कलाकार लिउँ भन्ने दबाब थिएन । तर कथाले मागेको कलाकारलाई अनुबन्धित गर्‍यौं, विजय बराल त्यसरी जोडिए । मुख्य कुरा त फिल्मले उठाएको विषयवस्तु नै हुँदो रहेछ,’ विनोदले भने ।अहिलेसम्म सर्वाधिक कमाइ गर्ने 'पूर्णबहादुरको सारङ्गी' हलमा चलिरहँदा निर्माण टिमले १२ लाखको टिकट बिक्री गरेको हल्ला चल्यो । निर्माता पौडेल टिकट किन्नुपर्ने बाध्यता हलवालाले गर्दा भएको र त्यो हल्ला सत्य रहेको सुनाए । पौडेलको अनुभवले केही क्षण अन्तरक्रियामा उपस्थित छक्क परे !‘एक हप्तासम्म हलमा सो बचाइराख्न हामीले टिकेट किनेरै भए पनि पूर्णबहादुरको सारङ्गी चलायौं । त्यसैले मलाई लाग्छ, हलले एक हप्तासम्म नेपाली फिल्मलाई विश्वास गरिदिनुपर्छ । तर, यहाँ त्यसरी सो दिइँदैन । तर, सो जोगाउन टिकट किन्नुपर्ने बाध्यता अझै छ यहाँ,’ विनोदले सुनाए ।हल मालिकले फिल्म बुझ्न नसक्दा नेपाली फिल्मले अहिलेसम्म प्रदर्शनका लागि यस किसिमको संघर्ष गरिरहनु परेको निर्देशक दीपेन्द्र लामाले थपे । फिल्ममा चलेका अनुहार नराखेसम्म हलले सो दिन अन्कनाउने गरेको पनि सुनाए । ‘खासमा हलमा नातावाद कृपावाद चल्ने होइन । नेपालको हल मालिक अझै पनि नेपाली फिल्मलाई बुझ्दैनन्,’ लामाले भने, ‘दयाहाङ राई, प्रदीप खड्काजस्ता चलेका अनुहार राखेको फिल्मलाई मात्रै हलले सो दिँदै आएको छ । त्यसैले चलेको अनुहार नराखी सुखै छैन ।निर्माता पौडेलले लामाको भनाइमा सहमत हुँदै थपिदिए, ‘हल मालिकले नेपाली फिल्मको दाँजोमा विदेशी फिल्मलाई धेरै सो दिनुहुन्छ । नेपाली फिल्मले अझै पनि सोका लागि संघर्ष गर्नु परिरहेको छ ।'केकीले पनि हलसँगको आफ्नो अनुभव सुनाइहालिन् । उनका अनुसार ‘बोक्सीको घर’ हलमा लगाउनुभन्दा अगाडि कतिले फिल्ममा हिरो खोजे । तर, यो फिल्म महिला केन्द्रित विषयवस्तुमा आधारित थियो । प्रमुख भूमिकामा केकी आफै छन् । महिलाको चलेकै अनुहारलाई पनि बक्स अफिसले स्विकार्न खोज्दैन भन्ने कुरा सभाबीच केकीले सुनाइन् । ‘हिरोको अनुहार नहुँदा चुनौती थियो, हिरो को छ त भन्ने खालको कुरा आयो, हाम्रो फिल्म चलाउँदा । तर, हामीले कन्टेन्टमा जोखिम लियौं,’ अधिकारीले भनिन्, ‘कोहोलपुर एक्सप्रेसमा प्रियंका कार्की, रिचा शर्मा र रिमा विश्वकर्माजस्ता अभिनेत्रीहरू थिइन् । तर, यहाँ अहिले पनि हिरोकै खोजी हुन्छ ।’महोत्सव पुगेका नेपाली फिल्मको हकमा पनि हलमा सो पाउनकै लागि संघर्ष छ । त्यसो त महोत्सव पुगेका फिल्म बक्स अफिसमा चल्दैनन् भन्ने भाष्य पनि यसबीच सिर्जना भए । तर, यसबीच 'गाउँ आएको बाटो' र 'शाम्बाला' यो भाष्य चिर्दै अपवाद बने । तर, अधिकांशको हकमा महोत्सव पुगेका फिल्म बक्स अफिसमा कमजोर भएका छन् । तर, विश्व बजार पुगेका यी फिल्मको गुणस्तरलाई बक्स अफिसको अंक अनुसार मापन गर्न नहुने लामाको भनाइ छ । महोत्सव लक्षित गरिएका फिल्मको स्वाद घरेलु दर्शकको स्वादसँग नमिलेकै कारण पनि महोत्सव पुगेका फिल्मले घरेलु बजारमा बलियो उपस्थिति जनाउन नसकेको निर्देशक लामा तर्क गर्छन् ।‘फिल्म आर्टिस्टिक हुनु र व्यापार गर्नु फरक कुरा हो । व्यापारकै आधारमा यो फिल्म राम्रो र नराम्रो भन्नुचाहिँ गलत हो,’ दीपेन्द्रले भने, ‘अहिले न्युयोर्क टाइम्सले निकालेको फिल्मको सूचीको पहिलो स्थानमा प्यारासाइट पर्‍यो । तर अहिलेसम्ममा व्यावसायिक हिसाबले धेरै राम्रो गरेको फिल्म त अवतार हो नि । त्यसैले फिल्मको व्यापार राम्रो हुनु एउटा पाटो हो, फिल्म महोत्सवमा पुग्नु अर्को पाटो हो ।’निर्देशक सुवर्ण थापा चलचित्र विकास बोर्डले सर्वाधिक कमाउने फिल्मलाई मात्रै नभई महोत्सव पुगेका फिल्मलाई पनि सम्मान गर्नुपर्ने धारणा गर्छन् । सुवर्णको कुरामा सहमत हुँदै निर्देशक लामाले थपे,’विकास बोर्डले सार्वजनिक गरेको सर्वाधिक कमाउने २५ फिल्मको सूचीमा मेरो लागि सबैभन्दा धेरै राम्रो लागेको फिल्म शाम्बाला हो । शाम्बालाले कम पैसा कमायो भन्दैमा त्यो नराम्रो फिल्म हो भन्न मिल्दैन ।'उनी महोत्सव जाने फिल्मले अन्तर्राष्ट्रिय बजारमा देशकै प्रतिनिधित्व गर्ने हुँदा यसको योगदान भुल्न नहुने बताउँछन् । 'फिल्म महोत्सवमा जानु देशको परिचय त्यो प्लेटफर्ममा पुर्‍याउनु हो । त्यहाँका दर्शकलाई यहाँको संस्कृतिदेखि विभिन्न विषय चिनाउनु हो । बोर्डले सार्वजनिक गरेको २५ फिल्मले के अन्तर्राष्ट्रिय बजारमा प्रतिस्पर्धा गर्न सक्छ त ?,' प्रश्न गर्दै सुवर्णले भने,'शाम्बाला र गाउँ आएको बाटोले विश्व बजारदेखि घरेलु बजारमा राम्रो गर्‍यो । तर, के त्यो सूचीमा भएका बाँकीका फिल्मले त्यसै किसिमको उपस्थिति त्यता जनाउला सक्ला त ?'"
सलाम जिउँदो इतिहासमा यसपटक राजु सिंह,"काठमाडौँ — रेडियो कान्तिपुरले 'सलाम जिउँदो इतिहासलाई' कार्यक्रमअन्तर्गत शनिबार वरिष्ठ संगीत साधक राजु सिंहलाई सम्मान गरेको छ। झण्डै ४ दशकयता संगीतमा सक्रिय सिंहलाई रेडियो कान्तिपुरमा एक कार्यक्रमका बीच सम्मान गरिएको हो।रेडियोका स्टेशन म्यानजेर पवन आचार्यले सिंहलाई सम्मान–पत्रसहित दोसल्ला ओढाएर सम्मान गरे। पिता वरिष्ठ वाद्यवाधक भगत सिंहको प्रभावले संगीतमा प्रवेशका सिंह स्कूल पढ्दाताका गीत गाउँथे । तर, पछि यिनी संगीतकारका रुपमा विख्यात भए।सिंह भन्छन्,'जुन पेशामा लागे पनि पढ्नुपर्छ भन्ने बुवाको प्रेरणाका कारण मैलेपछि संगीत पनि पढें । शायद त्यसैले अहिले मलाई राजु सिंह बनाएको हो ।'सिंहको पारिवारिक माहौल नै संगीतमय छ। बहिनी धनुषा सिंह पनि गायिका हुन् भने भाइ कल्याण सिंह युवा पुस्ताका नाम चलेका संगीतकार। सिंहले नेपाली गायक गायिकासँग मात्रै हैन, पाकिस्तानी गुलाम अली र भारतीय आशा भोसले लाई पनि संगीत दिएका छन् ।उनी गायन रियालिटी शो साउथ इण्डियन म्युजिक सुपर स्टार कार्यक्रमका जज समेत भइसकेका छन्। ३५ भन्दा बढी सोलो एल्बम निकालेका सिंहको संगीतमा १ हजार २ सय बढी गीत रेकर्ड भइसकेका छन् । आफ्नो पुरानो ब्याण्ड प्रतिबिम्वका साथीहरुसँग मिलेर नयाँ सिर्जना श्रोतालाई पस्किने योजनामा सिंह छन्।भन्छन्, 'जतिबेला प्रतिबिम्व बन्यो त्यतिबेला हामी सबै अल्लारे थियौं । अब सबै परिपक्व भयौं । झन् निखारिएको प्रस्तुति दिनपर्छ भनेर बसन्त बित्यासी थापा, जोन र पुनमसा कुरा हुादैछ छिट्टै केही ल्याउने योजना छ ।' सम्मान कार्यक्रममा राजु सिंहका केही कालजयी गीतहरुलाई नयाँ पुस्ताका गायक कलाकारले प्रस्तुत गरेका थिए ।छिरिङ भुटियाले रित्तो सडकमा र बादलहरु हो आकाश ढाकी, टीका प्रसाईंले नजरको दोषी बनी र जितेन्द्र चौधरीले काँडा हो माया र बचन तोडें कसम नि तोडें बोलको गीत गाएका थिए । रेडियोले हरेक महिना गीत संगीत, सिनेमा र साहित्यका मुर्धन्य व्यक्तित्वलाई सलाम जिउँदो इतिहासलाई कार्यक्रम गरेर सम्मान गर्दै आएको छ ।"
अनि एलिना खराब कमेन्ट गर्नेहरूविरुद्ध लड्न थालिन्,"काठमाडौँ — गायिका एलिना चौहान आफूले भोगेको जीवनको अँध्यारो समयलाई स्मृतिबाट निकाल्न चाहन्थिन् र हाँस्न चाहन्थिन्, आफ्ना सिर्जनाहरूमार्फत अरूलाई हँसाउन चाहन्थिन् ।जुन पीडा भुलेर उनी खुसी हुन खोजिरहिन्, त्यही पीडालाई समाजले पटक पटक कोट्याइरह्यो ।उनीमाथि बारबार प्रहार भइरह्यो । केही महिनाअघि मोरङमा तय भइसकेको एक कार्यक्रमका लागि उनी तयारी गरिरहेकी थिइन् । एकदिन आयोजकले फोनमार्फत अनपेक्षित कुरा भने, ‘तिमीले डिभोर्स गर्‍यौ । यसले हाम्रो छोरी चेलीलाई विकृति फैलाउँछ । हामीले कार्यक्रम राख्न सकेनौँ ।’अँध्यारो समयबाट उठेर उज्यालो दिनका प्रतीक्षा गरिरहेकी उनको आत्मसम्मानमा नराम्रोसँग ठेस पुग्यो ।सोचेकी थिइन्, व्यक्तिगत जीवनको निर्णयलाई समाजले सम्मान गर्ला । ‘तर समाजले त उल्टै यातना दिन थाल्यो,’ उनी भन्छिन् ।उसो त आफ्नो जीवन सम्मानपूर्वक बाँच्न पाउनु हरकोहीको अधिकार हो । बिना अपराध पटक पटक यही समाजमा प्रताडित भइरहनु कस्तो विडम्बना । ‘कि गर कि मर भन्ने अवस्थामा पुगेको थिएँ म । तर किन हार्ने ? बरु यसविरुद्ध लडेर छाड्छु,’ उनले निर्णय गरिन् ।त्यसपछि सामाजिक सञ्जालमा उनीविरुद्ध असभ्य कमेन्ट गर्नेहरूको प्रोफाइल सार्वजनिक गर्न थालिन् । त्यसअघि गायिका समीक्षा अधिकारीले आफूविरुद्ध आएका असभ्य कमेन्ट गर्ने प्रयोगकर्ताको प्रोफाइल सामाजिक सञ्जालमा सार्वजनिक गरेकी थिइन् ।उनले त्यसैलाई निरन्तरता दिइन् । उनी रोकिइनन् । यही क्रममा समीक्षा र उनलाई साथ दिनेहरूको संख्या पनि बाक्लिँदै गयो । कलाकार, राजनीतिकदेखि प्रधानमन्त्रीसम्मले उनीहरूको यो कदमलाई साथ र समर्थन जनाए । त्यो समर्थनले उनीहरूलाई झन्झन् बलियो बनाउँदै लग्यो ।प्रोफाइल सार्वजनिक गर्ने कुरामा मात्रै रोकिइनन् उनी । उनले पटक पटक असभ्य कमेन्ट र पोस्ट लेखिरहनेविरुद्ध प्रहरीको साइबर ब्युरोमा उजुरीसमेत गरिन् । यही क्रममा उनले र समीक्षाले गृहमन्त्री रमेशसँग भेट पनि गरे ।गृहमन्त्रीले हौसलाका साथ भने, ‘तिमीहरूले यो विषय आफ्नो लागि मात्र हैन, समाजका लागि उठाइरहेका छौ । कुनबेला कहाँ सहयोग चाहिन्छ हामी तयार छौँ ।’ बिहीबार त उनले जाहेरी दिएका गुन्जन राई पक्राउसमेत परे । बाँकीलाई प्रहरीले खोजी गरिरहेको छ । अहिले उनी आफ्नो अभियानबाट पछि नहट्ने सुरमा छिन् । ‘अब यहाँबाट पछि हटेँ भनेँ मपछिको पुस्ताले झन् धेरै सहनुपर्ने हुन्छ,’ अडानका साथ उनी भन्छिन्, ‘कम्तीमा महिलाहरूलाई नेपालमा बाँच्न सजिलो बनाइदेलान् कि ।’सांगीतिक क्षेत्रमा लागेदेखि गाली त उनलाई पाइला पाइलामा छन् । चाहे कभर सङ हिट हुँदाको समय होस् वा कुनै विचार व्यक्त गर्दाको क्षण । एक अन्तर्वार्तामा उनले रवि लामिछानेलाई व्यक्तिगत रूपमा चिन्दिनँ भनिन् । उनीमाथि असभ्य गाली बर्सिए । जब उनले विवाह गरेको केही समयपछि पूर्वपतिसँग सम्बन्धविच्छेद गरिन् ।त्यसपछि त उनीमाथि अनेक लाञ्छना, चरित्र हत्या र दुर्व्यवहार गर्नेको लर्को नै लाग्यो । ‘के मैले जिन्दगीभर यो सहनुपर्ने हो र ? यो त पीडामाथि पीडा थप्ने काम हो नि,’ उनी भन्छिन् ।व्यक्तिगत जीवनको निर्णयमा पनि अनावश्यक डर खेप्नुपरेका अनुभूति गहिरो रूपमा छ एलिनासँग । उनी डिभोर्सलाई हल्लाको विषय बनाउन चाहन्न थिइन् । ‘मलाई कसैले विचरा नबनाउन् जस्तो लाग्थ्यो । दुवैलाई अप्ठ्यारो नपरोस् भन्ने लाग्थ्यो,’ उनी सुनाउँछिन् ।जीवनको कठिन समयमा उनीसँग परिवार वैशाखी भएर उभियो । बाले सधैँ भन्थे, ‘तेरो लागि हाम्रो ढोका सधैँ खुला छ । गाह्रो पर्दा जहिल्यै बा आमालाई सम्झनू ।’ नभन्दै उनका हरेक अप्ठ्यारा समयमा बा र आमा सधैँ साथमा उभिए ।‘जब बा र आमा अगाडि उभिन्छन् संसारै पछि लाग्यो भने पनि केही हुन्न,’ उनी भन्छिन् ।यस्तो समय आयो, एलिनाले पटक पटक आफ्नै जीवन सकाउने सोच गरिन् । डिप्रेसनबाट गुज्रिरहेको क्षण आफैँलाई प्रश्न गरिन्, ‘मैले यो केका लागि गरिरहेकी छु ? जीवनमा थुप्रै सुन्दर कामहरू गर्न बाँकी छ ।’त्यसपछि उनको मन अध्यात्मतर्फ मोडियो । उनले ओशोका संवादहरू सुन्न थालिन् । नेपाल आएर उनी ध्यानका लागि तपोवन पनि गइन् । ‘मलाई लाग्छ त्यतिबेला मेरो फेरि जन्म भएजस्तो भयो । सोचाइमा बिस्तारै परिवर्तन आयो,’ उनी सुनाउँछिन् ।सोचाइको लामो सफरपछि उनले डिभोर्सको निर्णय गरिन् । त्यो निर्णय उन्मुक्त भई बाँच्नका लागि थियो । तर कार्यक्रमहरूमा स्टेजमा उक्लँदा पूर्वपतिको नामबाटै गिज्याउने, घोचपेच गर्ने काममा कमी भएनन् । चाहे आँखाअघि होस् वा सामाजिक सञ्जालका भित्तामा । ‘बारबार मलाई त्यो खाल्डोमा धकेलिरहेको छ भने मैले स्ट्यान्ड लिनैपर्छ । म मरेर हैन गरेर प्रमाणित गर्छु भन्ने लाग्यो,’ उनी भन्छिन्, ‘त्यसैले यो समाज दुर्गन्धित भयो यो सफा हुनुपर्छ भनेर लागेको छु ।’अहिले एलिनाको मन चंगा भएको छ । खराब कमेन्ट उर्लिएको खहरे सुकेझैँ स्वाट्टै सुक्न थालेका छन् । बरु उनलाई पछुतो हुन्छ– यो कुरा किन पहिल्यै गरिनँ भनेर ।उनको कदमलाई लिएर बा–आमा गर्विलो देखिएका छन् । ‘अब हामीलाई चिन्ता छैन ।हाम्री छोरी आफ्नो लागि मात्र नभई सबै छोरीहरूका लागि बोल्न थाली,’ बा–आमा खुसीसाथ भनिरहेका छन् ।उनी पछि यतिकै पछि हट्नेवाला छैनन् अब ।महिला कलाकारमाथि ट्रोल र हिंसा भइरहँदा कति अभिभावक यो क्षेत्रलाई दोष दिन्छन् र छोरीहरूको सपनामा पर्खाल भएर उभिन्छन् । ‘यस्तै कारण कति छोरीहरूको त कलाकार हुने इच्छा नै मरिसकेको हुन्छ । तर म तिनै छोरीहरूका निम्ति पनि उदाहरण हुनुछ,’ उनी दृढ सुनिन्छिन् ।"
रेडियो कान्तिपुरले आयोजना गर्दै छ ‘नेसनल म्युजिक अवार्डस् २०८१’,"काठमाडौँ — रेडियो कान्तिपुरले आगामी असार २८ मा आम दर्शकलाई समेट्दै प्रतिष्ठित ‘नेसनल म्युजिक अवार्डस्’सँगै कन्सर्टको आयोजना गर्दै छ ।१४ विधा र लाइफटाइम अचिभमेन्ट अवार्डसहितको यो कन्सर्टमा कुम सागरदेखि दुर्गेश थापासहित १० चर्चित युवा कलाकारको प्रस्तुति रहनेछ ।३ हजार दर्शक क्षमता रहेको गोदावरी सनराइज सम्मेलन केन्द्रमा कुम र दुर्गेशसँगै सुशान्त घिमिरे, स्वप्न सुमन, अस्मिता अधिकारी, वाङ्देन शेर्पा, एलिना चौहान, पशुपति शर्माले सांगीतिक प्रस्तुति दिँदा सुन्दर खनाल र सुजिता श्रेष्ठले हास्य प्रस्तुतिले मनोरन्जन गराउनेछन् ।कान्तिपुर टेलिभिजनका सीईओ सुरजसिंह ठकुरीले नेसनल म्युजिक अवार्डस्‌ले आफ्नो स्तर बढाउँदै यसपटक कन्सर्टसँगै अवार्ड वितरण गर्न लागेको जानकारी गराए । ‘यो वर्षौंदेखि हुँदै आएको कार्यक्रम हो । पुराना व्यक्तित्त्वको योगदान सम्झँदै उहाँहरुलाई दोसल्ला ओढाउँदै सम्मान दिँदै आएका हौं । पहिला हामी पाँचतारे होटलमा कार्यक्रम गर्दै, टेलिभिजनमार्फत दर्शकबीच पुग्दै आएका थियौं । तर, यसपटक दर्शक सँगसँगै बसेर हामी कार्यक्रम गर्दै छौं,’ ठकुरीले भने, 'पाँचतारे होटलबाहिर बसेर दर्शकसँगै यो कार्यक्रम गर्छौं । यो म्युजिकल नाइट्समा युवा कलाकारलाई स्थान दिँदै उहाँहरुको प्रस्तुतिमार्फत हामी सँगै रमाउनेछौं ।'रेडियो कान्तिपुरका स्टेसन म्यानेजर पवन आचार्यले यसअघि रेडियो कान्तिपुरमा बजेका गीतलाई मात्रै अवार्ड दिइने गरेकामा केही वर्षयताबाट कान्तिपुरबाहेका क्षेत्रमा बजेका गीतलाई पनि अवार्डमा समावेश गराउँदै आएको बताए ।‘रेडियो कान्तिपुर मात्रै त्यस्तो रेडियो हो, जसले गीत बजाएबापत स्रष्टालाई रोयल्टी दिने गर्थ्यो । त्यही रोयल्टी दिने क्रममा हामी कार्यक्रम आयोजना गर्थ्यौं । तर, अहिले रोयल्टी संकलन समाजले नै रोयल्टी लिन्छ । त्यसैले अहिले हामीले कान्तिपुरमा बजेका मात्रै होइन बाहिर बजेका गीतलाई पनि अवार्डस्‌मा समेट्छौं,’ आचार्यले भने, 'टिकट किन लिनुभयो भन्नुहोला ? खासमा अपनत्व अनुभव गराउन हामीले टिकट राखेका हौं । संगीतका मुर्धन्य व्यक्तित्त्वलाई उहाँहरुले संगीतमा गर्नुभएको जीवन लगानीको कदरस्वरुप पनि हामीले टिकट राखेका हौं ।'कार्यक्रम रेड कार्पेटसहित आयोजना हुनेछ ।"
"नेसनल म्युजिक अवार्ड्स यसपालि कन्सर्टसहित, दुर्गेश थापादेखि कुम सागरसम्मको प्रस्तुति","काठमाडौँ — संगीत क्षेत्रको प्रतिष्ठित अवार्ड कार्यक्रम ‘नेसनल म्युजिक अवार्ड्स २०८१’ (एनएमए) ले पहिलो पटक दर्शकलाई समेत समावेश गराउँदै अवार्डसहित सांगीतिक कन्सर्ट आयोजना गर्दै छ । रेडियो कान्तिपुरले हरेक वर्ष आयोजना गर्दै आएको यो कार्यक्रममा यसपालि युवा पुस्ताका चर्चित १० कलाकारले एउटै मञ्चमा प्रस्तुति दिँदै छन् ।गोदावरी सनराइज सम्मेलन केन्द्रमा २८ असारमा हुने कार्यक्रममा पहिलो पटक कुम सागर र दुर्गेश थापाले एकसाथ प्रस्तुति दिँदै छन् । आकर्षणको केन्द्रमा रहेका यी दुईको प्रस्तुतिसँगै युवा गायकहरू स्वप्न सुमन, सुशान्त घिमिरे, वाङ्देन शेर्पा, अस्मिता अधिकारी, एलिना चौहान र पशुपति शर्माका साथै कार्टुन क्रु, सुन्दर खनाल र सुजिता श्रेष्ठको विशेष प्रस्तुति रहनेछ । कार्यक्रममा सहभागी हुन इच्छुक दर्शकले ईसेवाबाट टिकट खरिद गर्न सक्नेछन् ।कार्यक्रममा ३ हजारभन्दा बढी दर्शकको अपेक्षा गरिएको आयोजकको भनाइ छ । सहभागी हुन सर्वसाधारणका लागि १५ सय र भीआईपीका लागि ५ हजार रुपैयाँका टिकट छन् । कार्यक्रममा १४ विधामा अवार्ड वितरण गरिनेछ । यस्तै दीर्घ साधना सम्मान (लाइफटाइम अचिभमेन्ट अवार्ड) बाट संगीत क्षेत्रमा जीवनभर लामो समयसम्म योगदान दिएका कलाकारलाई पुरस्कृत गरिनेछ । गत वर्ष पपसम्राट ओमविक्रम विष्टलाई यो सम्मान दिइएको थियो । ओमले आफ्ना कालजयी गीतमार्फत दर्शक झुमाएका थिए ।रेडियो कान्तिपुर संगीतको विकासमा क्रियाशील भएकाले संगीत क्षेत्रको प्रवर्द्धन गर्न नेसनल म्युजिक अवार्ड्स गर्दै आइरहेको हो । रेडियो कान्तिपुरले शुक्रबार पत्रकार सम्मेलन गरी शीर्ष पाँच मनोनयन सार्वजनिक गर्दै छ । वर्षभरि प्रदर्शनमा आएका गीतबाट विभिन्न विधामा मनोनयन सार्वजनिक गर्ने बताइएको छ ।रेड कार्पेटसहितको भव्य सांगीतिक कार्यक्रम पहिलो पटक आमदर्शकका लागि समेत आयोजना गरिएको कान्तिपुर पब्लिकेशन्स्की कर्पोरेट म्यानेजर सिम्रन श्रेष्ठले बताइन् । ‘नेपालमा संगीत क्षेत्रमा योगदान दिएका कलाकारलाई सम्मान गर्ने अनि युवा पुस्तालाई समेट्ने यस किसिमको प्रतिष्ठित अवार्ड कार्यक्रम छैन, त्यसैले रेडियो कान्तिपुरले यो क्षेत्रमा योगदान दिएका कलाकारलाई समेट्दै उनीहरूलाई सम्मान गर्ने कार्यक्रम गर्न आवश्यक ठान्दै एनएमए सुरु गरेको हो,’ श्रेष्ठ भन्छिन्, ‘यसपालिको अवार्ड कार्यक्रम हामीले आमदर्शकको सहभागितामा आयोजना गर्दै छौं । दुर्गेश थापादेखि कुम सागरसम्मलाई एउटै मञ्चमा उभ्याउँदै छौं । सबै दर्शकलाई यो भव्य कार्यक्रममा सहभागी भइदिन हुन अनुरोध गर्दछु ।’रेडियो कान्तिपुरले स्थापनादेखि नै संगीत क्षेत्रका कलाकारलाई रोयल्टी वितरण गर्दै आइरहेकामा ८ वर्षयता भने ‘नेसनल म्युजिक अवार्ड्स’ गरिरहेको छ । यसअघि स्रष्टालाई रोयल्टी दिन आयोजना हुँदै आएको यो कार्यक्रम समयसँगै बृहत् अवार्ड कार्यक्रमको आवश्यक महसुस गरेर एनएमए सुरु गरेको रेडियो कान्तिपुरका स्टेसन म्यानेजर पवन आचार्य बताउँछन् ।‘स्थापना कालदेखि हामीले रेडियो कान्तिपुरको वार्षिकोत्सवमा स्रष्टालाई रोयल्टी दिने मात्र गर्थ्यौं, त्यतिबेला शीर्ष १० गीत छान्दै रोयल्टी दिन्थ्यौं, अहिले रोयल्टी त रोयल्टी समाजलाई एकमुष्टमा बुझाउँछौं,’ आचार्य भन्छन्, ‘हामीले ०६५ बाट अर्नस भनेर कार्यक्रम गर्‍यौं, ०७१/७२ बाट नेसनल अवार्ड वितरण गर्न थाल्यौं । पहिला रेडियोमा मात्र बजेको गीतलाई अवार्ड दिन्थ्यौं । अहिले चाहिँ दुई तहका निर्णायक राखेर रेडियोबाहेकका क्षेत्रमा सार्वजनिक भएका गीतलाई पनि अवार्ड दिन्छौं ।’"
निर्माता-निर्देशक नै फिल्म लेख्न किन अघि सरिरहेका छन् ?,"काठमाडौँ — एक वर्षयता फिल्म लेखिरहेका अभिनेता एवं पटकथाकार दीपकराज गिरीलाई सधैं लाग्छ, 'फिल्म लेख्ने राम्रो पटकथाकार भइदिए लेखनको भार बिसाइन्थ्यो । 'जात्रा' निर्देशक प्रदीप भट्टराईलाई पनि फिल्म लेख्न बस्दा यस्तै अनुभव हुन्छ । हुन त यसबीच प्रदीपले केही पटकथाकारसँगको सहकार्यमा फिल्म लेख्न खोजे । चित्तबुझ्दो लेखक पाएनन्, त्यसपछि आफैं तातिए ।अभिनय मात्रै गर्न रुचाइरहने कलाकार दीपकलाई फिल्म लेखकको अभावले नै लेखनमा डोर्‍याएको हो । यो दीपक र प्रदीपको भोगाइ मात्रै होइन, फिल्म लेखकको खडेरीका कारण अधिकांश नेपाली फिल्मकर्मी आफै कथा लेख्दै फिल्म बनाइरहेका छन् ।सबैको गुनासो एउटै छ, नेपाली फिल्म क्षेत्रमा राम्रो पटकथाकारको साँच्चै हाहाकार छ !फिल्मको मेरुदण्ड हो, पटकथा । तर, पटकथा नै कमजोर भए कस्ता फिल्म बन्लान् ? नेपाली फिल्म यही पक्षमा चुकिरहेको छ । हरेक फिल्मका समीक्षाले पटकथाका दुर्बल पक्ष कोट्याइरहेको पनि हुन्छ । आखिर नेपाली फिल्म क्षेत्रले दशकौं पूरा गरिरहँदा पटकथाकारको अभाव किन खट्किइरहन्छ ?निर्देशक दीपेन्द्र लामा ‍लेखक अभावकै कारण फिल्म क्षेत्रमा भएका एकाध पटकथाकारलाई छोटो समयमा थुप्रो फिल्म लेख्नुपर्ने बाध्यता रहेको सुनाउँछन् । साथै, लेखकमाथि गर्नुपर्ने लगानी पनि न्यून रहेकाले लेखिरहेकै लेखकका हकमा पनि उत्साहित हुने वातावरण नभएको लामाले सुनाए ।खासमा फिल्म लेख्न औसतमा ६ महिना लाग्छ । तर, यहाँ फिल्म बनाउनेहरु सधैं हतारमै हुन्छन् । निर्मातालाई मात्रै होइन कलाकारमा पनि सीमित समयमा फिल्म सिध्याउनुपर्ने बाध्यता देखिन्छ । 'यस्तो दबाबबीच लेखकले लेख्दा सोचेको जस्तो स्क्रिप्ट बन्दैन । अर्को त त्यही स्क्रिप्टमाथि छलफल गर्ने, सच्याउने समय नै हुँदैन, 'निर्देशक लामाले भने, 'विडम्बना यहाँ लेखकलाई अझै पनि उचित पारिश्रमिक दिइँदैन । हिरोलाई ६० लाख दिइसक्यो, निर्देशकलाई ४०/५० लाख । लेखकलाई २/३ लाखमा लेखिदिनु भन्ने फिल्मकर्मीको आसय हुन्छ ।'दीपेन्द्रले भनेझैं नेपालमा फिल्मका विभिन्न विभागका लागि राम्रै बजेट छुट्याउन थालिएको छ । तर, लेखनका लागि अझै बजेट कम छ । अहिले पनि कतिपय निर्माता लेखकसँग थोरै पैसामै बार्गेनिङ गरिरहेका भेटिन्छन् । ६ महिना ढुक्कले लेख्ने पारिश्रमिक छुट्याइदिँदैनन् । जीवन चलाउने पारिश्रमिक नपाउने लेखक उत्साहित होउन् पनि कसरी ! यस्तो हुँदा, लेखकलाई आफ्नो दैनिकीकै लागि थोरै समयमा धेरै स्क्रिप्ट सकौं भन्ने पनि हुन्छ ।छोटो समयमा लेखिएका कथा कस्तो बन्ला ? लेखककै सवालमा छिमेकी मुलुक भारत धेरै अगाडि पुगिसकेको अनुभव पटकथाकार सम्पदा मल्लले बटुलेकी छन् । 'भारतलाई नै हेर्ने हो भने लेखक त्यहाँ सुरक्षित छन् । त्यहाँ त लेखकलाई सुरक्षित गर्ने कानुन नै बनेका छन् । तर यहाँ ६ महिनासम्म फिल्म लेखिरहँदा लेखकलाई परिवार पाल्ने पारिश्रमिकसमेत पुग्दैन,' सम्पदा भन्छिन् ।उनी बल्ल नेपाली फिल्मकर्मी पटकथाप्रति गम्भीर हुन थालेको देख्छिन् । भारतीय फिल्म उद्योगबाट पटकथा ओसार्दै फिल्म बनाउन सुरु गरेको नेपाली फिल्मको इतिहास लामो समय बलिउडको नक्कलमै बित्यो । बल्लतल्ल फिल्मकर्मीले पटकथाको महत्त्व बुझ्न थालेको कुरा साँचो हो । 'खासमा पहिलाको पुस्तालाई त फिल्म लेखनको संरचना नै थाहा थिएन । अहिले बल्ल फिल्मकर्मीलाई पटकथाको संरचनामाथि ज्ञान हुन थालेको छ । अबको पुस्ता त झन् पढेर आउने वालामा छन्,' सम्पदाले भनिन्, 'जे पायो त्यही लेख्ने, विदेशी फिल्मको नक्कल गर्नेभन्दा पनि स्क्रिप्ट राइटिङको आफ्नै ग्रामर हुँदो रहेछ भन्ने बुझाइसम्ममा नेपाली फिल्मकर्मी पुग्न थालेका छन् । यो सकारात्मक पाटो हो ।' अहिलेका पुस्तामा निकै सम्भावना रहेको उनले देखेकी छन् ।पटकथा लेखनको आधारभूत ज्ञान नभएकाहरु संवेदनशील नभइदिँदा फिल्म क्षेत्रको लेखन बलियो नभएको बताउँछिन्, सम्पदा । 'विज्ञान र कलाको संयोजन हो, स्क्रिप्ट राइटिङ । यसलाई बुझ्ने क्रम भने अहिले बढेको छ,' उनले थपिन् ।पटकथाका सवालमा नेपाली फिल्म अझै पनि बामे सर्दै गरेको अवस्थामा देख्छन्, निर्देशक प्रदीप भट्टराई । कुशल लेखक भेटिएका भए प्रदीपलाई पनि कलम बन्द गरेर निर्देशन मात्रै गर्ने रहर छ । तर, नेपाली फिल्म क्षेत्रको यही रिक्तताले उनी पनि 'स्क्रिप्ट' लेख्न बाध्य छन् । त्यसैले पटकथा लेखनमा आफू सिक्दै अगाडि बढिरहेको उनी सुनाउँछन् ।'हाम्रो कथा हामीले नै भन्नुपर्छ भनेर सिक्दै अगाडि बढ्यौं । त्यसैले पनि कुशल लेखकको कमजोरी खट्किरहन्छ,' निर्देशक भट्टराई भन्छन्, 'लेखकको धेरै नै अभाव छ नेपालमा, त्यसैले पनि हामीले कनीकुथी लेखिरहेका छौं ।'पटकथा लेखन सहज विषय पक्कै होइन । कथा मात्रै पनि पकटथा होइन । साहित्यजसरी यसको कथा सलल बगाउन सकिन्न । कथासँगै प्राविधिक पाटोलाई पनि मध्यनजर गरिनुपर्छ । कथा, पात्र, घटना अनि परिघटना मिसाउनैपर्‍यो । त्यसलाई पनि फिल्मको व्याकरणमा ढाल्नुपर्‍यो ।वर्तमान समयमा त कुनै समुदायको कथा भन्दै गर्दा उनीहरुका भावना, प्रतिनिधित्वमाथि संवेदनशील बन्नुपर्ने सवाल उठिरहेका छन् । दलितको कथा भन्न त्यही समुदायबाट कथावाचक आउनुपर्ने समयको माग छ । अर्कोतिर महिला चरित्र चित्रण उहिलेझैं स्त्रीद्वेषी दृष्टिकोणबाट लेखिनुभएन । फिल्म लेखनसँगै यस्ता गहन विषयलाई फिल्ममार्फत पस्कनु पक्कै एक/दुई दिनको लेखनमा सम्भव छैन । 'यो त भिजुअल राइटिङ हो । सीमित समयभित्र कथासँगै प्राविधिक पाटोलाई पनि मध्यनजर गरेर लेख्नुपर्ने हुन्छ । खासमा अहिले हामी यो लेखनको अभ्यासमा छौं,' लेखक भट्टराईले भने । राज्यले पनि पटकथाको क्षेत्रमा लगानी गर्नुपर्ने आवश्यकता देख्छन् उनी । फिल्मकर्मीले पटकथालाई बलियो बनाउन 'स्क्रिप्ट डक्टर' देखि फरक विकल्पको खोजी गरिरहेका छन् ।फिल्मकर्मीले नयाँ पटकथाकारलाई विश्वास गर्न नसक्दा पनि यो क्षेत्रको रिक्तता पूर्ति नभएको निर्देशक दीपेन्द्र लामा तर्क गर्छन् । 'निर्माता, निर्देशकले नयाँ लेखक खोज्न नसकेको पनि हो । जजसले फिल्म लेखिरहेको छ, उसैमाथि मात्र विश्वास गर्ने । नयाँ लेखकले लेखेर ल्याएको स्क्रिप्ट राम्रो छ वा छैन भन्ने निर्णय लिन सक्ने क्षमता पनि कति निर्देशकमा छैन,' उनले समीक्षात्मक हुँदै भने, 'उनीहरुमा धेरै फिल्ममा हेरिरहेको, हिन्दी/अंग्रेजी फिल्मकै प्लट राखेको स्क्रिप्ट मन पराउने सम्भावना हुन्छ । त्यसैले सिर्जनात्मक रुपले लेख्ने कति लेखक निरुत्साहित हुने वातावरण पनि छ अहिले ।'हतारको लेखनराम्रो फिल्मका लागि बलियो पटकथा चाहिन्छ । तर, नेपालमा पटकथा लेखनमै समयको अभाव धेरै छन् । उदाहरणका लागि नेपालका व्यस्त लेखक हुन्, प्रदीप भारद्वाज । ०८२ सालमा प्रदीपले लेखेका 'वर एन्ड वधु', 'अञ्जिला', 'पिताम्बर' र 'जन्ते बाख्रो' प्रदर्शनमा आए । अहिले 'सिटामोल' र 'रियाल रिंगेट' प्रदर्शनको तयारीमा छ भने छायांकनमा जान बाँकी 'काजी' र 'असर्फी' लेखिरहेका छन् ।अहिलेसम्म करिब ५०/६० फिल्म लेखिसकेका प्रदीपकहाँ स्क्रिप्ट लेखिदिने अनुरोधसहित आउनेहरु अधिकांश फिल्मकर्मी हतारोमै हुन्छन् ।फिल्म लेखनमा उदाएका लेखक विकास सुवेदीकहाँ पनि निर्मातादेखि निर्देशक यसरी नै आइपुग्छन् । अधिकांश त फिल्म प्रदर्शनको मिति बोकेरै निश्चित समयसीमाभित्र फिल्म लेखिसक्नुपर्ने सर्त अघि सार्छन् । ती फिल्मकर्मीलाई 'स्क्रिप्ट लक' नहुँदै फिल्मको प्रदर्शन मिति सार्वजनिक गर्न हतारो हुन्छ ।प्रदीपकहाँ त निर्देशक/निर्माता फिल्म 'हिट हुनुपर्ने' दबाबसहित आइपुग्छन् । यसरी हतारोमा फिल्म लेखनको आग्रह बोकेर आउनेहरुलाई प्रदीप र विकासले नकार्दै आएका छन् ।हतारोमै फिल्मको स्क्रिप्ट सक्नुपर्ने बाध्यता किन त ?'अहिले बल्ल लेखकले १० लाख लिन पाए । अलिअलि फिल्म लेख्न थालेकाले ३/४ लाख लिन थालिसके । पहिला त ५०/६० हजारमै सीमित थियो,' अभिनेता दीपकराज गिरी सुनाउँछन् ।राम्रो 'बजेट' छुट्याए पनि समयको हकमा अझै निर्माताले लेखकलाई निचोर्न खोज्ने उनको भनाइ छ । 'एकै महिनामा स्क्रिप्टमा हातमा पर्नुपर्‍यो भन्दै निर्माता त्यहाँ पुग्छन् । त्यो लेखकले त्यही दबाबमा लेख्छन्,' उनी भन्छन्, 'एक महिनामा सुटिङमा जानुपर्छ भन्दै त्यस्तो स्क्रिप्ट कलाकारकहाँ आइपुग्छ । यसमा अझै काम गर्नुस् न भनेर कलाकारले सुझाव दिँदा कलाकार नै परिवर्तन भइसक्छन् ।'फिल्म लेखनको प्रकिया बुझ्न नसक्दा पटकथा कमजोर बनिरहेको धारणा राख्छन्, उनी । 'कथा बुन्न आयो । संरचना पनि बुझ्यौं होला । स्क्रिप्ट डाक्टरले पनि थ्री एक्ट बुझाइदिन्छ होला । कथा भन्ने शैली फरक होलान् । तर जस्तो पटकथाका लागि पनि समय त धेरै चाहिन्छ,' उनी भन्छन्, 'हलिउडमा त एउटै स्क्रिप्टमाथि थुप्रो लेखकबीच मन्थन हुन्छ । हामीकहाँ त त्यसले थाहा पाउला कि भनेर लुकाउने सोच छ ।'कुनै फिल्म हिट भयो भने त्यस्तै शैलीका फिल्म बन्ने परिपाटीप्रति पनि उनलाई मन परेको छैन । 'सारङ्गीका धुन सुनेर आएका निर्माताले चाँडै धुन सुनाउन खोज्छन् । उनीहरुलाई थाहा हुँदैन कि सारङ्गीको धुन निकाल्न कति गाह्रो हुन्छ,' उनको व्यंग्योक्ति छ, 'खासमा उनीहरु त्यो धुनमा ४६ करोड देखिरहेका हुन्छन् । त्यो धुनमा पैसाको खनखन आवाज सुनेपछि त्यस्तै फिल्म बनाउने हतारोमा लेखककहाँ पुग्छ निर्माता ।''प्रकाश', 'पुजार सार्की' प्रदर्शनमा आएलगत्तै विकास सुवेदीकहाँ थुप्रै निर्माता फिल्म लेखिदिनुपर्ने भन्दै आइपुगे । अधिकांशलाई फिल्म तुरुन्तै सकेर प्रदर्शनमा ल्याउने हतार थियो । तर, सामाजिक विषयवस्तु उठाइरहँदा त्यसप्रतिको संवेदनशीलता, गहिराइमा पुग्न समय लाग्ने देखेर विकासले ती निर्मातालाई फर्काइदिए । उनी भन्छन्, 'मैले तुरुन्तै लेखिसक्ने विषयमा फिल्म लेख्दिनँ । लेखन भनेको समय लाग्ने क्षेत्र नै हो । त्यसैले बरु दैनिकीका लागि पैसा नपुगोस् तर ढुक्कले फिल्म लेख्छु भनेर बसेको छु ।'लेखनमै व्यस्त रहेका प्रदीप भारद्वाज लेखन कमजोर हुनुको अर्को पाटो फिल्ममेकिङ पनि रहेको सुनाउँछन् । उनको शब्दमा भन्नुपर्दा नेपालमा स्क्रिप्टजत्तिको फिल्म बन्दैन । निर्माणको चरणमा फिल्म खस्कन्छ, त्यसको दोष लेखकलाई दिन्छ । जस्तै: निर्माताले लेखकबाट 'लक' भइसकेको पटकथा नै लिएर छायांकनमा जान्छन् । अहिले त छायांकनमा जानुअघि ती स्क्रिप्टमाथि दुई/चार जना लेखक/निर्देशकबाट सल्लाह लिने चलन बढेको छ । अर्को त छायांकनमा गइसकेपछि फिल्म पोस्टप्रोडक्सनको टेबलमा बन्छ । जहाँ, फिल्मको ध्वनि, रङ, सम्पादनदेखि डबिङ लगायतका थुप्रै चरणमा फिल्म पुग्छ ।फिल्म टिमवर्कमा बन्ने हुँदा कति स्क्रिप्ट यिनै चरणमा खुकुलिँदै जाने भारद्वाजको अनुभव छ । 'स्क्रिप्ट एउटा, फिल्म अर्को' बन्ने अवस्थालाई पनि उनले खेपेका छन् । 'लेखेर मात्रै फिल्म बन्दैन, फिल्म त टिमवर्क हो । विदेशमा स्क्रिप्टभन्दा राम्रो फिल्म बन्छ, यहाँ बन्दैन । स्क्रिप्ट फाइनल भइसकेपछि सुटिङ, ध्वनिदेखि पोस्ट प्रोडक्सनको टेबलमा हाम्रो फिल्म खस्किरहेको हुन्छ,' उनी भन्छन्, 'कतिमा स्क्रिप्ट कमजोर होला, मेकिङ पनि कमजोर छैन भन्न मिल्दैन ।'प्रदीपले निर्देशक मिलन चाम्सका लागि 'लिलिबिली', 'अञ्जिला', 'वर एण्ड वधु' लेखे । 'असर्फी' उनकै लागि लेख्दै छन् । ज्ञानेन्द्र देउजाका लागि 'देवरबाबु', 'हिफाजत' र 'झिंगेदाउ' लेखे । सिमोस सुनुवारका लागि 'झ्यानाकुटी', 'हात्तीछाप' र 'जन्ते बाख्रो' । लक्ष्मण रिजालका लागि 'काजी' । घनश्याम लामिछानेका लागि, 'पञ्चेबाजा', 'लन्डन टू पेरिस' । गुरुप्रसाद मैनालीको कथामा आधारित 'छिमेकी' पनि लेखिदिँदै छन् ।यसरी नयाँ/पुराना निर्देशकका लागि फिल्म लेखिरहेका प्रदीप समय अभावकै कारण पटकथा बलियो नभएको स्वीकार्छन् । 'निर्माता सुरुमै रिलिज डेट तोकेर हामीकहाँ आइपुग्छन् । कलाकार योयो राख्नुपर्छ भनेर लेखिदिन आग्रह गर्छन् । अनि त्यही कलाकारको समय नमिल्दा स्क्रिप्ट चलाइदिन्छन्,' उनी अनुभव सुनाउँछन्,'स्क्रिप्ट अहिले ८/ १० जनालाई पठाइन्छ । उनीहरुले थपथाप गर्दा, राय दिँदा पनि बिग्रिरहेको छ । निर्माताले चाहिने सल्लाह कोसँग लिने भन्ने पनि बुझ्दैनन् ।'हिट बनाउनुपर्ने दबाबमा फिल्म निर्माण प्रक्रियामा होमिइरहँदा पटकथाका लागि समय छुट्याउनेतर्फ फिल्मकर्मीको ध्यान नपुगेको भारद्वाज सुनाउँछन् । 'फिल्म हिट बनाउनुपर्छ भन्ने दबाब फिल्मकर्मी छ । त्यसैले पनि त्यो दबाबले फिल्म बिग्रिरहेको छ । फिल्म राम्रो बनाउँछु भन्दा पनि हिट बनाउनुपर्छ भन्दै यो कलाकार राख, यो गीत मिसाऊ भन्दै फिल्मकर्मी आइपुग्छन्,' उनले भने, 'जुन फिल्म हिट बनाउनुपर्छ भन्ने बाध्यताबाट मुक्त थियो, ती फिल्म चलेका छन् ।'पुराना लेखकले आफूलाई अपडेट गर्दै लैजानुपर्ने सल्लाह दिँदै निर्देशक लामा पटकथा बलियो बनाउन यहाँ ठूला ब्यानर र निर्माताले 'स्क्रिप्ट ल्याब', 'स्क्रिप्ट फ्याक्ट्री' र 'कार्यशाला'मा लगानी गर्नुपर्ने आवश्यकता ‍औंल्याउँछन् । यस्तो प्लेटफर्ममा लेखकलाई फिल्म लेखनका लागि 'मेन्टरसिप' दिइन्छ । उनीहरुले त्यहीँको सिकाइबाट मजबुत पटकथा लेखनमा अगाडि बढ्न सक्छन् । थुप्रै फिल्म महोत्सवले यस्तै 'ल्याब'मार्फत राम्रा पटकथाकार जन्माइरहेका हुन्छन् । त्यही प्लेटफर्मले पटकथाकारलाई फिल्मकर्मीदेखि निर्मातासँग पनि जोडिदिने काम गर्छ ।"
थन्किएका फिल्मले अल्झिएका करिअर,"काठमाडौँ — १६ असोज, २०६९ मा कान्तिपुर दैनिकमा ‘वनफूल फुलाउँदै’ शीर्षकमा एक रिपोर्ट छापिएको थियो ।कान्तिपुरकर्मी सुशील पौडेलको त्यो रिपोर्ट धादिङको आरुघाटमा छायांकन भइरहेको फिल्म ‘वनफूल’माथि थियो । मौलिक कथालाई दृश्यमा उन्दै रमाइरहेका निर्देशक र कलाकारसँग छुट्टै उत्साह थियो ।त्यतिबेलासम्म पनि सपाट जिउ र गुड लुकिङ हिरोको खोजी गरिरहने दर्शकका निम्ति सुटिङस्थलमा प्रमुख भूमिका निर्वाह गरिरहेका रंगकर्मी सुनिल पोखरेललाई हिरो देख्दा उनीहरू पत्याइरहेका थिएनन् । पोखरेलले भनेका थिए, ‘हामीकहाँ मुख्य पात्रका रूपमा हिरो, हिरोइन नै खोज्ने दर्शक छन् । म बुढोलाई कसले पो पत्याउला र !’निर्देशक नवराज बुढाथोकी ‘वनफूल’ फूलाउन दत्तचित्त भइ लागिरेका थिए । भव्यताका साथ फिल्मको सुटिङ सकियो । महिना बित्यो, वर्ष बित्यो । दशक नै बित्यो । तर आजसम्म फिल्मका पर्दामा ‘वनफूल’ फुलेको दर्शकले हेर्न पाएका छैनन् ।भर्खरै अर्गानिक कथा भन्न सुरु गरिरहेको नेपाली रजतपटमा यो फिल्म पनि एउटा महत्त्वपूर्ण हिस्सा हुन सक्थ्यो । यो १३ वर्षमा थुप्रै फिल्म बने, फरक स्वाद भित्रिए ।तर ठूलो सपना बोकेर निर्माण गरेको यो फिल्मलाई सूचीमा उपस्थित गराउन नसक्दा अहिले पनि थकथकी लागिरहन्छ निर्देशक नवराज बुढाथोकीलाई । फिल्मको सुटिङ मात्र हैन, पोस्ट प्रोडक्सनको काम पनि सकिइसकेको थियो । तर अहिलेसम्म रिलिज किन भएन ? ‘म केवल निर्देशक थिएँ । मसँग यसको अधिकार थिएन,’ नवराज कारण खुलाउँछन् ।मदन बराल र जीवनसाथी फिल्म प्रोडक्सन फिल्मका निर्माता थिए । ‘उहाँहरूले अन्तराल र श्री पाँच अम्बरे भन्ने फिल्म लगालग बनाउनुभयो । अन्तरालको रिलिजपछि वनफूल रिलिज गर्ने कुरा थियो । तर उहाँहरूले त्यसलाई स्किप गरेर श्री पाँच अम्बरे लगाउनुभयो । अनि यो यत्तिकै रोकियो, नवराज थप्छन्, ‘मैले कति जोड गरेँ । तर आफूसँग अधिकार पनि त थिएन ।’ अहिले त निर्माताहरू सम्पर्कबाहिर छन् नवराजको । ‘वनफूल’पछि उनले फिल्म ‘भुइँमान्छे’ निर्देशन गरे ।त्यो ०७४ सालमा रिलिज पनि भयो । अहिले पनि त्यो फिल्मको याद आइरहन्छ उनलाई । लाग्छ, ‘अझै पनि रिलिज गर्न पाए त ।’ साथी शुभेच्छक पटक पटक त्यो फिल्मलाई लिएर चिन्ता प्रकट गरिरहन्छन् । ‘जतिबेला त्यो फिल्म बनायौँ अहिले जस्तो सामाजिक कथामा फिल्म बन्ने ठावैं थिएन । रिलिज हुन पाएको भए फिल्मले बेग्लै प्रभाव पार्थ्यो कि,’ नवराज कथाका झझल्कोसहित भन्छन् ।एउटा फिल्म घोषणा गरेर छायांकनस्थलमा जाँदा निर्देशक निर्माता मात्र हैन, कलाकारसहित थुप्रै व्यक्तिको सपना र करिअर जोडिएको हुन्छ । त्यो फिल्मको छायांकन पूरा नहुँदा वा रिलिजमा अड्कँदा कतिसम्म असर पर्छ भन्ने कुराको उदाहरण धेरै फिल्मकर्मीसँग छ ।थाहा अभियन्ता रुपचन्द्र विष्टको जीवनमा आधारित फिल्म ‘रुदाने : विद्रोहको नेपाली नाम’का लागि अभिनेता दिव्यदेवले के के मात्र गरेनन् ? ‘रुदाने’बन्न रुपचन्द्रको आवरण, लवज र हाउभाउमा उनले थुप्रै दिन र महिना खर्चिए । काठमाडौंको आकाशे पुलमा रुदाने आवरणमा भाषण गरे । कविता लेखिएका पर्चा बनाएर बेचे ।तर फिल्म छायांकन हुँदाहुँदै रोकिएको पनि ८ वर्ष बितिसक्यो । रुदानेको १८औं स्मृति दिवसका दिन फिल्मको घोषणा गरिएको थियो । ०७४ सालकै अन्तिममा रिलिज गर्ने दाबी पनि थियो निर्माण टिमको । चार वर्षअघि टिमले टिजर सार्वजनिक गर्‍यो ।टिजर हेरेर दिव्यदेवको कामबाट थुप्रै प्रभावित भए । अमित किशोर सुवेदी र विकास ढकालले संयुक्त लेखन तथा निर्देशन गरेको फिल्मलाई जागृत रायमाझीले निर्माण गरेका थिए । फिल्मको मुख्य चरित्रमा दिव्यदेवका साथै नम्रता श्रेष्ठ, रवि गिरि, सुभाष गजुरेल, अमर सुवेदी लगायतका एक सयभन्दा बढी कलाकारको अभिनय थियो ।फिल्मको सुटिङ आर्थिक अभावले रोकिए पनि निर्माता जागृत रायमाझीले यो कुरा कहिल्यै स्वीकारेनन् । 'लगातार ५५ दिन सुटिङ गर्‍यौं । चेपाङ बस्तीमा गएर १५ दिन बस्दा ह्याङ भएको थियो । रेस्ट गर्न रोकेका थियौं । त्यसपछि कोभिड सुरु भयो,' जागृतले भनेका थिए ।तीन वर्षअघि फिल्मको विषयमा कुरा गर्दा पनि रायमाझीले सोही वर्ष बाँकी छायांकन सकाएर ०८० सालसम्म रिलिज गर्ने दाबी गरेका थिए ।तर फिल्मको बाँकी काम नसकिँदा सपना नै टुक्रिएको अनुभूत गरेका थिए दिव्यदेवले । ‘लामो समयसम्म रुदानेले असर गर्‍यो । पहिला जति इमोस्नल्ली प्रभावित थिएँ अहिले त्यतिचाहिँ छैन । तर पनि एक खालको निराशा भइरह्यो,’ उनी भन्छन् । यदि ‘रुदाने’ समयमै आइदिएको थियो त उनको फिल्मी करिअरका लागि महत्त्वपूर्ण खुड्किलो हुन सक्थ्यो । तिनै कुराले पनि होला, उनी आफैं पनि पछिल्लो समय आफूले गर्न खोजेको कामसँग सन्तुष्ट छैनन् ।यद्यपि फिल्मसँग झिनो आशा बाँकीचाहिँ छ दिव्यदेवमा । रुदानेको सम्मानका लागि पनि त्यो फिल्म पूरा गर्नुपर्ने उनको आशय छ ।निर्माता रायमाझी यो वर्ष फिल्मको बाँकी छायांकन सकाउने बताउँछन् । ‘लाइनअप सबै सकिसकेको छ । १० देखि १५ दिन जतिको सुट बाँकी थियो । त्यसैको फाइनल तयारी भइरहेको छ । बर्खा सकिनासाथ हामी सुटिङमा जान्छौँ,’ उनी भन्छन् ।दिव्यदेव अब छायांकनमै गएपनि सक्नकै लागि मात्र गर्न नहुने बताउँछन् । '८ वर्षअघि र अहिलेको दर्शकमा फरक भइसक्यो । धेरै अपेक्षा भएकाले फिल्मलाई त्यति नै जिम्मेवारीपूर्ण तरिकाले गर्नुपर्छ,’ उनी भन्छन् । उनी अझैपनि सबै ठीक एकठाउँमा आएर जिम्मेवारीपूर्वक काम गर्ने हो भने आफू तयार भएको बताउँछन् ।फिल्म निर्देशक निर्शचल बस्नेतलगायत केही स्थापित फिल्मकर्मीलाई निर्देशक नवीन सुब्बाको फिल्म ‘गुडबाई काठमाडौं’ पाठशाला जस्तो थियो ।उनीहरूले फिल्म निर्माणको क्रममा प्रोडक्सनमा बसेर काम गरेका थिए । त्यसपछि ‘लुट’ बनाएका निश्चल फिल्म क्षेत्रमै ट्रेन्ड सेटरका रुपमा स्थापिए । उनले अरु थुप्रै फिल्ममा निर्देशक, कलाकार र निर्माताका रुपमा काम गरिसके । तर उनले सिकाइ अनुभवका रुपमा काम गरेको फिल्म ‘गुडबाई काठमाडौं’ आजसम्म हलमा रिलिज भएन ।यो फिल्मले विभिन्न अन्तर्राष्ट्रिय फेस्टिभलमा त पुग्यो । तर नेपाली हलमा कहिल्यै रिलिज भएन । बरु त्यसपछि सुब्बाको ‘गाउँ आएको बाटो’ अघिल्लो वर्ष नेपालमा रिलिज भयो । धेरैले अपेक्षा गरेको फिल्म ‘गुडबाई काठमाडौं’ले दर्शकलाई ‘बाईबाई’ गरिरह्यो । यो आजसम्म किन रिलिज भएन त ? निर्देशक सुब्बाको जवाफ छ, ‘रिलिजै गर्न मन लागेन ।’ यसको ठोस कारण भने बाहिर आएको छैन । उनलाई चित्त नबुझेका कारण फिल्म रिलिज नगरेको धेरैको ठम्याइ छ । सुब्बा अहिले दुई नयाँ फिल्मको तयारीमा जुटिरहेका छन् ।छिटो छिटो गतिमा फिल्म बनाइरहने निर्देशक दीपेन्द्र के खनाललाई ‘मेयर’का कारण भने ठेस लागेझैं भएको छ । सर्लाहीको बागमती नगरपालिकाका मेयर भरतकुमार थापामाथिको बायोपिक ‘मेयर’को छायांकन गत वर्ष वैशाखमा ५१ दिन लगाएर सकेका थिए ।दीपेन्द्रका अरु फिल्मको घोषणा हुँदा नै रिलिज मिति तय हुन्थे । र तोकिएको मितिमै रिलिज हुन्थे । तर ‘मेयर’को हकमा भने त्यस्तो भएन । कारण जसको जीवनमाथि उनीहरूले फिल्म बनाएका थिए, उनै मेयरलाई अख्तियार दुरुपयोग अनुसन्धान आयोगले विशेष अदालतमा भ्रष्टाचार मुद्दा दर्ता गर्‍यो ।उनीमाथि अवैध क्रसर उद्योग चलाएको, कुटपिट र हत्याका आरोप लागे । यही कारण फिल्मको थप काम अगाडि बढ्न नसकेको नसकेको चर्चा छ । यसबारे निर्देशक खनाललाई सोध्दा उनी भन्छन्, ‘त्यसको खिच्ने काम नै अधकल्चो छ । प्राविधिक काम धेरै रोकियो ।खर्च पनि मिलाउन सकिएको छैन ।’फिल्मको भविष्यबारे खनाल अनिश्चित छन् । बरु उनले लगत्तै निर्देशन गरेको ‘के घर के डेरा : घर नं २’ रिलिज भइसक्यो । ‘हरिबहादुरको जुत्ता’ रिलिजका लागि तयारी भइरहेको छ । उनी अब नयाँ फिल्मको सुटिङको तयारीमा समेत जुटिरहेका छन् । ‘अरु कुनै फिल्म त्यसरी रोकिएका थिएनन् । यो फिल्म यस्तै भयो,’ उनी भन्छन् ।निर्देशकहरूका लागि फिल्म महत्त्वाकांक्षी प्रोजेक्ट हो । फिल्ममा करोड करोडका बजेट लगानी भइसकेका छन् । तर छायांकन हुँदाहुँदै दुर्घटनाबस फिल्म रोकियो । र त्यो फिल्म कहिल्यै नबन्ने भयो । त्यस्तो बेला निर्देशक/निर्माताको मनोदशा के हुन्छ ?निर्देशक राजीव गुरुङलाई हरेक दिन फिल्म ‘ह्यास्ट्याग माया’को स्मृतिदंशले सताइरहन्छ । २ वर्षअघि छायांकनकै क्रममा फिल्मका मुख्य पात्र अभिनेता सारुक ताम्राकारले आत्महत्या गरेपछि प्रोजेक्ट नै अलपत्र पर्‍यो । गुरुङका अनुसार त्यतिन्जेल बजेट नै चार करोड खर्च भइसकेको थियो ।अन्तत: केही फुटेजहरू संयोजन गर्दै सारुकको नाममा समर्पित एउटा भिडियो बनाउँदै निर्देशक गुरुङले फिल्म नबन्ने घोषणा गरे । अहिले गुरुङ नयाँ सानो बजेटको नयाँ फिल्मका लागि प्रि–प्रोडक्सनमा व्यस्त छन् । ‘तर असफल प्रोजेक्ट सम्झेर बेलाबेला उदास भइँदो रहेछ । अहिले ती फुटेजहरू हेर्न पनि नपरोस् जस्तो लाग्छ,’ उनी भन्छन् । असफल प्रोजेक्टले राजीवलाई एउटा महत्त्वपूर्ण कुराचाहिँ सिकायो । ‘मान्छेहरूसँग प्रि–प्रोडक्सनअघि नै कसरी डिल गर्ने भन्ने कुरा सिकायो । कसरी असफल भइँदो रहेछ भन्ने कुरा पनि सिकायो,’ उनी भन्छन् ।थन्किएका कामले जहिल्यै पनि बेचैन महसुस गराइरहन्छन् । निर्देशक जौन योञ्जनलाई फिल्म ‘म राजेश हमाल’को पोस्ट प्रोडक्सनको थन्किएको कामले यस्तै अनुभूत गरायो ।'चार वर्षअघि यो फिल्म खिच्दा उनमा निकै ऊर्जा थियो । तर जब फिल्म खिचेर आइयो, निर्मातासँग पैसाको अभाव भयो । खिचेको फिल्म पोस्टमै रोकियो,' उनले भने । त्यतिबेलासम्म फिल्मको खर्च १ करोड २० लाखभन्दा माथि भइसकेको थियो ।उनले थपे, ‘पहिला एक वर्षसम्म रोकिँदा खासै फरक परेन । जब एक वर्ष कट्यो, मानसिक तनाव सुरु हुन थाल्यो । फिल्म कहिले आउँछ भनेर सोध्नेहरू धेरै हुन्थे । तर मसँग जवाफ थिएन,’ जौन भन्छन् ।जौनलाई मात्र हैन, त्यही फिल्मबाट आफ्नो करिअरको उचाइ कल्पेकी अभिनेत्री स्मिता लामिछानेलाई धेरै समयसम्म चिन्तित तुल्यायो । ‘त्यो फिल्म समयमा बनेर रिलिज भएको भए मेरो करिअरका लागि धेरै राम्रो हुन्थ्यो । फिल्म रोकिनाले आफूलाई पनि पछि परेको अनुभूत भयो,’ उनी भन्छिन् ।जौनको निर्देशन र स्मिताकै प्रमुख अभिनय रहेको फिल्म ‘आँखा’ गतवर्ष असोजमा रिलिज भयो । बाढी पहिरोजस्ता प्राकृतिक प्रकोपका कारण प्रभावित बनेको फिल्म बक्स अफिसमा सफल हुन सकेन । तर विभिन्न फेस्टिभलहरूमा फिल्मको उपस्थिति बलियो छ ।जौन अब नयाँ फिल्म ‘रोल नम्बर वान’को निर्देशनको तयारीमा छन् । नयाँ फिल्मको तयारी तीव्र भएपनि थन्किएको प्रोजेक्टलाई बेवास्ता गर्न भने सकिरहेका छैनन् जौनले । मंगलबार उनले एउटा खुसी साटे, ‘म राजेश हमाल अब छिट्टै आउँदैछ । अहिले पोस्टको काम भइरहेको छ ।’ निर्माताले लगानी जुटाएर अहिले फिल्मको काम धमाधम अगाडि बढाइरहेका छन् । ‘तर जुन एक्साइटमेन्ट सुरुमा हुन्थ्यो त्योचाहिँ छैन । रिलिज मात्र गर्न पाए पनि हुन्थ्यो भन्ने लाग्दो रहेछ,’ जौन सुनाउँछन् ।यसरी हार्डड्राइभमा कुनै फिल्म अनिश्चित भविष्य बाँचिरहेका छन् त कुनै अझ पनि आशाको त्यान्द्रो समातेर पार लाग्ने बाटो खोजिरहेका छन् । कुनै भने निर्देशकको सम्झनामा मात्र बाँचिरहेका छन् । त्यसरी पोस्टर र टिजर आएर पनि पर्दामा नआएको फिल्म हो ‘रानीमहल’ ।निकिता चन्दकको पहिलो फिल्म भनिए पनि यो छायांकनको क्रममा रोकियो । बरु त्यसपछि काम गरेका निकिताका अरू फिल्म आए । यो फिल्मले पूर्णता पाएन । यो फिल्म निर्देशन गरिरहेका हिमाल न्यौपाने आगामी फिल्म ‘जनै हराएको मान्छे’ निर्देशन गरेका हुन् । कोभिडताका छायांकन गरेको सत्यराज चौलागाईंको फिल्म ‘विच्छेद’ पनि आजसम्म रिलिज भएको छैन ।त्यसैगरी एक दशकअगाडि खिचिएकामातृभूमि, ए फर अमेरिका, हारजित, तुलसी, शून्य, कार्तिक, च्यालेन्ज, डेस्टिनेसन काठमाडौँ, हे युवा, जनता जिन्दावादलगायत फिल्म कहिल्यै दर्शकसामु पुग्न सकेनन् ।"
'मेट्रो'को सिक्वेल इरफानले गर्दा बन्यो,"काठमाडौँ — अहिले बलिउड फिल्म 'मेट्रो इन दिनो' प्रदर्शनको तयारीमा छ । सन् २००७ को 'लाइफ इन अ मेट्रो'को यो सिक्वेल दर्शकबीच प्रतिक्षित पनि छ । प्रदर्शन नजिकिँदै जाँदा यतिखेर दिवंगत कलाकार इरफान खान चर्चामा छन् ।कारण यो फिल्मसँग उनको पनि सम्बन्ध जोडिएको छ । खासमा इरफान 'लाइफ इन अ मेट्रो'मा रुचाइएको एक पात्र हो । निर्देशक अनुराग बासुकहाँ यसको सिक्वेल बनाउनुपर्छ भन्दै इरफान नै पुगेका थिए । त्यसैले पनि अहिले फिल्मको सिक्वेल इरफानकै कारण बनेको भन्दै निर्देशक बासुले अन्तर्वार्तामा सुनाएपछि उनको चर्चा चुलिएको हो ।'जग्गा जासुस गरिसकेपछि इरफान र म कुरा गर्दै थियौं । त्यतिबेलै उसले मेट्रो २ बनाउँ न भनेर भन्यो । यो खासमा लाइफ इन अ मेट्रो बनाइसकेपछिको कुरा होइन । धेरै वर्ष पछाडिको एक बसाईमा उसले नै सिक्वेल बनाउनुपर्छ भनेको थियो । खासमा सिक्वेलको बिउ इरफानले नै रोपेको हो, 'हालै अनुरागले भारतीय संचारमाध्यमलाई भनेका थिए । 'मेट्रो इन दिनो' प्रेम, एक्लोपना अनि शहरीया जनजीवनसँग जोडिएको फिल्म हो ।यो फिल्म असार २० देखि प्रदर्शनमा आउँदैछ ।"
अक्षयको ‘हाउसफुल ५’ : १४ फिल्मपछि ३ सय करोड क्लबमा,"काठमाडौँ — अक्षय कुमार, रितेश देशमुख र अभिषेक बच्चन अभिनित ‘हाउसफुल ५’ले रिलिजको २६औं दिन पनि बक्स अफिसमा व्यापार गरिरहेको छ ।तर फिल्मको बजेटअनुसारको व्यापार भने भएको देखिन्न । २४० करोडको ठूलो बजेटमा तयार गरिएको फिल्मले लगानी उठाउला त ? यो प्रश्न फिल्मीपारखीहरूबाट उठिरहेको छ ।फिल्मका निर्माता साजिद नाडियाडवाला सामाजिक सञ्जालमा एक पोस्टपार्फत् फिल्मको पछिल्लो आँकडा सार्वजनिक गरेका छन् । फिल्मले अहिलेसम्म ३ सय करोडबाट बढी कमाइ गरेको उनले उल्लेख गरेका छन् ।भारतमा फिल्मले २०० करोडको कारोबार गरिसकेको बताइन्छ । अर्थात् विश्वव्यापी हिसाबले हेर्दा, निर्माताहरूले फिल्मको २४० करोडको लगानी उठाइसकेका छन् । अक्षयकुमारको अघिल्ला केही फिल्महरूलाई हेर्ने हो भने कमाइको हिसाबमा ‘हाउसफूल ५’को तुलनात्मक रुपमा राम्रो देखिन्छ ।उनका अघिल्ला दुई फिल्म ‘केसरी च्याप्टर २’ र ‘स्काई फोर्स’ बक्स अफिसमा औसत रह्यो । सन् २०२३ मा आएको ‘ओएमजी २ सहित अक्षयका पछिल्ला ४ फिल्म फ्लप भएका थिए ।सन् २०१९ पछि अक्षय कुमारको यो पहिलो फिल्म हो, जसले विश्वव्यापी रूपमा ३०० करोडको आँकडा पार गरेको छ ।यसअघि, २७ डिसेम्बर २०१९ मा रिलिज भएको ‘गुड न्यूज’ले ३०० करोडभन्दा बढी कमाइ गरेको थियो । त्यसयता अक्षयका १४ फिल्म रिलिज भइसकेका छन् ।तर कुनैले पनि ३०० करोडको आँकडा पार गर्न सकेका थिएनन् ।"
नेपालमा कथा खोज्दै ‘डाकिनी’ निर्देशक,"काठमाडौँ — ‘अन्तर्राष्ट्रियस्तरमा सुनिनुपर्ने थुप्रै मौलिक कथा छन् नेपालमा,’ दुई वर्षअघि काठमाडौंमा आयोजित ‘मास्टरक्लास’ मा निर्देशक खिन्से नोर्बु रिम्पोछेले भनेका थिए । त्यतिबेला नेपालको भूगोलभित्र खिचिएको उनको फिल्म ‘डाकिनी’ नेपाली दर्शकमाझ भर्खरै पुगेको थियो । ‘लुकिङ फर अ लेडी विथ फ्यांग्स एन्ड मस्टाच’ अर्थात् ‘डाकिनी’ मा मुग्ध दर्शकका निम्ति उनका कुरा साँच्चै मनप्रिय थिए ।खिन्से यतिबेला ती मौलिक कथामा दृश्यको रङ पोतिरहेका छन् । सुटुक्क नेपाली टिम र कलाकारसँग उनी आफ्नो नयाँ फिल्म ‘बहुरुपिया’ मा काम गरिरहेका छन् । काठमाडौंको बौद्धमा कुराकानी गर्ने क्रममा उनले खुलाए, ‘अहिले म धेरै नेपाली युवासँग काम गरिरहेको छु । यो अनुभव निकै रमाइलो छ । ती युवा असाध्यै सिर्जनात्मक, व्यावसायिक र सक्षम छन् ।’ ‘बहुरुपिया’ को कथाबारे उनले यति मात्रै भने, ‘म सारांश दिनमा त्यति अब्बल छैन । सारांश दिनु पनि एउटा कला हो, होइन र ?’एउटा स्वीकारोक्तिसहित उनले परिचित मुस्कान पोखे र कथासार सुनाए, ‘फिल्म एक यस्तो बहुरुपियाको कथा हो, जो भगवान् बनेर नाच्छ, अभिनय गर्छ । तर अबको दुनियाँमा उसले बाँच्न संघर्ष गर्नुपर्छ, जहाँ उसको प्रस्तुतिको मूल्य कसैले दिँदैन ।’सहरका भूगोलमा फिल्म खिचिरहँदा उनी अरू कथा पनि नियालिरहेका छन् । ‘नेपालमा यति धेरै कथा छन् कि म कहाँबाट सुरु गरुँ भनेर अलमलमा पर्छु,’ इतिहास, स्मृति र पौराणिक समयमा विचरण गर्दै खिन्से गम्छन्, ‘पौराणिक कथा त खोतल्नै पर्दैन । खासमा नेपालको दैनिक जीवनमै गहिरा कथा लुकेका छन् ।’ ती महत्त्वपूर्ण कथाहरू विश्वलाई देखाउन आवश्यक रहेको औंल्याउँछन् उनी । लाग्दो हो, नेपालको जीवनशैली र जनजीविकाका कुरासँग भुटानमा जन्मेका रिम्पोछे कसरी परिचित छन् ? १३ वर्षको उमेरमा उनी पहिलो पटक नेपाल ओर्लिएका थिए । त्यसपछि त्यो क्रम दोहोरिरह्यो । त्यसकारण उनी नेपाली समाजको निःसंकोच प्रशंसा गर्छन्, ‘वाह !’ अनि थप सिलसिला जोड्छन्, ‘नेपालीहरू साँच्चिकै सहनशील छन् । मलाई यस्तो लाग्छ कि पूरा संसार नै ध्वस्त भए पनि नेपाल आफ्नो बाटो चलिरहन्छ ।’धेरै पटक नेपाल आउँदा नेपालीहरू लोडसेडिङसँग जुधिरहेको क्षण उनलाई सम्झना छ । ठमेलका सडकमा हिँडिरहँदा उनी जेनेरेटरका कर्कश आवाज सुन्थे । ‘तर मानिस त्यसमा पनि आत्तिएनन् । जीवन चलाउन र चल्न सिके । जटिलतासँग यसरी जुध्न सक्नु निकै विशेष कुरा हो । यस शैलीको म एकदमै सम्मान गर्छु,’ १३ औं शताब्दीदेखिका कला परम्परा उधिन्दै उनले दाबी जसरी सुनाए, ‘यो त नेपालीको वंशाणुगत संरचनामै छ ।’नेपालका कला र मौलिकताबारे उनका केही चिन्ता पनि छन् । भन्छन्, ‘गुगल, विकिपिडिया, सोसल मिडिया जस्ता प्लाटफर्महरूको वृद्धिसँगै हामीले बाहिरी सामग्री धेरै खपत गर्न थालेका छौं । यस्तो खालको सामग्रीले हामीभित्रको मौलिकता कमजोर हुन सक्छ ।’नेपाली समाज र परम्परालाई नजिकबाट नियालिरहेका खिन्से नेपाली सिनेमाबारे भने आफू उतिधेरै जानकार नभएको बताउँछन् । तर पछिल्लो समय आफूले यहाँका चलचित्र अभ्यासबारे बुझ्न थालेको सुनाउँछन् ।तस्बिरहरू : सुर्याम्स उप्रेतीबौद्ध धर्मका अग्रणी गुरु खिन्से आफूलाई न गुरु मान्छन् न फिल्ममेकर नै । तैपनि उनका फिल्म विश्वभर छरिएका छन् । सन् १९९९ मा पहिलो फिल्म ‘द कप’ विश्व प्रसिद्ध फिल्म महोत्सव क्यान्समा देखाइएको थियो  । यो फिल्म भारतस्थित तिब्बती शरणार्थी शिविरमा रहेको बाल भिक्षुमा केन्द्रित थियो । त्यसपछि उनले ‘ट्राभलर्स’, ‘म्याजिसियन’, ‘भारा’ जस्ता अन्तर्राष्ट्रियस्तरका फिल्म बनाए । उनले बनाएको फिल्म ‘हिमा हिमा : सिङ मि अ सङ ह्वाइल आई वेट’ भने सन् २०१६ मा टोरन्टो र लोकार्नो जस्ता ख्याति प्राप्त अन्तर्राष्ट्रिय फिल्म महोत्सवहरूमा देखाइएको थियो । फिल्ममात्र होइन, बौद्ध दर्शनबारे उनले लेखेको चर्चित पुस्तक ‘ह्वाट मेक्स यू नट अ बुद्धिस्ट’ को ख्याति पनि उत्तिकै छ । उनका आधा दर्जन पुस्तक प्रकाशित छन् ।पहिलो फिल्म ‘द कप’ मा खिन्सेले नन–एक्टरसँग काम गरेका थिए । सुन्दर सहकार्यको प्रतिफलले होला, पर्दामा उनीहरूको कला जीवन्त देखिएको थियो । ‘तपाईंका सुरुवाती फिल्महरूमा व्यावसायिक कलाकार थिएनन् । साधारण मानिस नै कलाकार थिए । तपाईंलाई नन–एक्टरहरूसँग काम गर्न बढी सहज लाग्थ्यो ?’ यस प्रश्नमा उनले भने, ‘सुरुमा त मसँग व्यावसायिक कलाकारहरू थिएनन्, जो उपलब्ध थिए, उनीहरूसँगै काम गरें । अहिले मसँग प्रशिक्षित र अनुभवी कलाकारहरूको एक उत्कृष्ट टोली छ । सायद यो पहिलो पटक हो, जहाँ स्क्रिनमा देखिएका अधिकांश पात्र व्यावसायिक छन् ।’खिन्से आफ्नो टिमलाई पूर्ण नियन्त्रण गर्दैनन् । उनीहरूलाई सिर्जनात्मक स्वतन्त्रता दिन्छन् । उनी आफ्नो टिममाथि विश्वास गर्छन् । ‘कलाकारहरू सक्षम छन्, क्यामरा टिम उत्कृष्ट छ, अनि समग्र टिम नै दक्ष छ भने म तिनीहरूलाई नियन्त्रण गर्दिनँ । नियन्त्रण गरें भने बाधा भइन्छ । म उनीहरूलाई स्वतन्त्र रूपमा काम गर्न दिन्छु ।’खिन्सेको फिल्म निर्माणमा आफ्नै शैली छ । उनी फिल्म बुझाउनका लागि मेकरले साझा भाषा खोज्नुपर्नेमा विश्वास गर्छन् । किनकि दर्शक फरक–फरक पृष्ठभूमिका हुन्छन् । ‘मैले जस्तो सोचें, त्यस्तै भनियो भने त तपाईंले बुझ्न सक्नु हुन्न । निर्देशकले भन्न खोजेको कुरा र दर्शकले बुझ्ने कुरा बीचको सन्तुलनमा बसेर कथा वाचन गर्नुपर्छ,’ उनी भन्छन्, ‘दर्शकलाई सन्तुष्ट पार्नका लागि फिल्म बनाउन सजिलो छ । तपाईंलाई जस्तो चाहिएको हो, म दिन सक्छु । तपाईंको लक्ष्य केवल पैसा हो भने त्यो सही हुन सक्छ । तर मेरा लागि कथावाचन त्योभन्दा माथि जानुपर्छ ।’ ‘आरआरआर’ जस्ता स्क्रिप्टलाई ‘सुन्दर तरिकाले लेखिएको खराब स्क्रिप्ट’ मान्छन् उनी । जहाँ एक जनाले हजार जनाको ज्यान लिन्छ । ‘त्यो रमाइलो लाग्छ, तर सत्य कहाँ छ ?’ उनी मन्द हाँसोसाथ प्रश्न गर्छन् ।आफ्ना अघिल्ला फिल्महरूमा खिन्सेका आत्मस्वीकृति छन्, ‘दर्शकबारे खासै नसोचेर, केवल आफूभित्रको कुरा देखाउने गरी फिल्म बनाएँ ।’ उनकै अनुभवमा धेरैले फिल्म बुझेनन्, कति त फिल्म हेर्दाहेदै निदाए । ‘मेरो एउटा फिल्म ३८ वटा फेस्टिभलले अस्वीकार गरे । सायद पहिलो सिन नै हेरेर होला, जुन लामो, स्थिर वाइड शट थियो । मेरा लागि त्यो दृश्य रोचक थियो, तर धेरैका लागि सहन गाह्रो,’ उनी सुनाउँछन् ।बौद्ध धर्मका अग्रणी गुरु भए पनि खिन्सेका फिल्ममा बुद्धका कथा खासै अटाएका छैनन् । उनलाई गहिरिएर हेर्ने दर्शकलाई लाग्छ पनि, ‘बुद्धबारे फिल्म नबनाई किन सांसारिक फिल्म बनाइरहेछन् !’ खिन्से यस जिज्ञासाको जवाफमा केही खुलासा गर्छन् । उनले २० वर्षअघि नै बुद्धको जीवनमाथि फिल्मको स्क्रिप्ट तयार पारेका रहेछन् । तर अहिलेसम्म किन थाती रह्यो त ? ‘मेरो प्रमुख उद्देश्य नै बुद्धको जीवनमाथि फिल्म बनाउनु हो । तर यो अन्य फिल्मजस्तो छैन । ठूलो बजेट अनि कठिन कथा,’ उनी प्रस्ट्याउँछन्, ‘बुद्धलाई धेरैले माया गर्छन् । मानिसहरूको अपेक्षा पनि उच्च हुन्छ । त्यो बनाउन सजिलो छैन ।’ अब एआईको समय छ । प्रविधिमा उनले कठिन मानेका कुरा बिस्तारै सहज बन्दै गएका छन् । ‘अब त म सजिलै २ हजार वर्षअघिको कपिलवस्तु सिर्जना गर्न सक्छु । सायद अब त्यो सम्भव होला,’ उनी आशावादी सुनिन्छन् ।खिन्सेसँग अरू केही महत्त्वाकांक्षी योजना पनि छन् । जस्तो कि काठमाडौंमा उनी एउटा शान्त थलो निर्माण गरिरहेका छन्, जहाँ बसेर चित्रप्रेमीहरूले रहरका रङ भरून् । कला, संगीत, फिल्मका उद्यानहरूमा हराऊन् । अन्तर्राष्ट्रिय फिल्म निर्माता, स्क्रिप्ट लेखक र क्यामराम्यान आएर कक्षाहरू लिऊन् । ‘लिच्छवि हाउस’ नामको परियोजना कोभिडकालीन समयमा प्रभावित भयो । अब भने यो रोकिने छैन । उनको ठम्याइमा यो परियोजना एक वर्षभित्र सम्पन्न हुनेछ । ‘त्यहाँ युवालाई चिन्तन गर्ने, सिर्जनात्मक हुने, संस्कृतिलाई जोगाउने र भविष्यमा अन्वेषण गर्ने सुविधा मिलोस् भन्ने चाहेको छु,’ प्रसन्न भावमा उनी भन्छन् ।"
पर्दामा पनि छोराको पराजय देख्न नसक्ने विजयकी आमा,"काठमाडौँ — फिल्म ‘पूर्णबहादुरको सारङ्गी’ नेपालभरबाट १७ लाखभन्दा बढी दर्शकहरूले हेरे । फिल्म हेरेर थुप्रै बा–आमाहरू परेलाभित्र टिल्पिलाएका आँसु पुछ्दै हलबाट निस्किए । सन्तानहरू बाका त्याग सम्झँदै भावविह्वल भए ।कहिल्यै हलसम्म नटेक्नेहरू पनि पहिलो पटक हलमा छिरे । तर त्यही फिल्मको पूर्णबहादुर पात्र बाँचेका अभिनेता विजय बरालकी आमा चिनादेवीले भने फिल्म हेरिनन् । कारण थियो, अरूले सुनाएको कथाअनुसार चिनादेवीले फिल्मको अन्त्यमा छोरा खेलेको पात्रको मृत्यु हुने थाहा पाइन् अनि सोही दृश्य कल्पेर उनको मन त्यसै–त्यसै चिसो भएछ ।मोबाइलबाटै फिल्मको गीत ‘इस्टकोट काटी आफ्नै’ हेरिन् । तर त्यहाँ पनि छोरा रोएको सहन सकिनन्, हेर्दाहेर्दै भक्कानिइन् । विजयले आमाको मन चोरे, ‘रियल हो र, रिलमा पो मरेको त ।’ चिनादेवीले भनिन्, ‘एक्टिङ नै गरे पनि छोरा त तैं होस् नि ।’ चिनादेवीले सामाजिक सञ्जालमा जताततै छोराका भिडियो र फोटोहरू देखिन् । फिल्मका कतिपय क्लिपहरूमा पूर्णबहादुरको मृत्युका दृश्य देखेरै चिनादेवी असिनपसिन भइन् । ‘मलाई त तेरो फोटो हेर्नेबित्तिकै रुन मन लाग्छ । तेरो लास लिएर गएको, मरेको सिन हालेको कुरा कसरी हेर्नु ?,’ उनले द्रवित मुद्रामा छोरालाई भनेकी थिइन् । बा नवराज भने विजयका कुनै फिल्म हेर्न छुटाउन्नन् । यो फिल्म पनि हेरे । विजयले सोधे, ‘रुनु भयो ?’ बाले टाउको हल्लाउँदै भने, ‘अहँ ।’ लगत्तै बाको भिजेका आँखाबाट विजयले झूट पकडिहाले ।फिल्म नहेरे पनि चिनादेवीले यसपालि छोराको प्रभाव महसुस गरिन् । कहिल्यै नसोध्नेहरूले पटक–पटक सोध्न थाले, ‘विजय कहिले आउँछ ?’ टोल, छिमेक जताततै छोराको चर्चा हुँदा उनी दंग परिन् । सर्लाहीमा ‘हल भिजिट’ गरेर विजयले फिल्म टोलीलाई लालबन्दीस्थित घर लगे । घर पुग्दा सारा गाउँले आँगन ढाकेर बसेका थिए । उनले वरैबाट देखिन्, छोरालाई र्‍याली गरेर भीडको माझबाट घरतर्फ ल्याइँदै गरेको, छिमेकीहरूले फोटो, भिडियो खिच्न तँछाडमछाड गरेको । पहिलो पटक देखेको यो माहोलले चिनादेवीलाई भावुक बनायो । हर्षका आँसु निकाल्दै छोरालाई अँगालो मारिन् र भनिन्, ‘तिमी यति ठूलो मान्छे भएछौ, मलाई त थाहै थिएन ।’ आमा–छोराको यो दृश्यले अन्यको पनि आँखा रसाए ।आमाले मात्र हैन, यस पटक बाले पनि छोराका कारण आफ्नै ‘शक्ति’ बढेको महसुस गरे । अरू बेला फिल्म हेर्न जाँदा कहिल्यै नचिन्ने हलले यस पटक त नवराजलाई सम्मान गर्‍यो । यसअघि पनि विजयले काम गरेका धेरै फिल्म हिट भएका छन् । उनका पात्र चरित्र चर्चित भएका छन् । तर यस पटक विजय नै ‘हिट’ भए । फिल्म यति लामो समयसम्म चल्यो कि विजय देशका सबैजसो हल पुगे । हलवालाहरू खुसी हुँदै उनलाई सुनाउँथे, ‘भाइ, तिम्रो फिल्म चलेर हामीले हलको ऋण तिर्न सक्यौं ।’ फिल्म हेरेर हलबाट रुँदै आएका दर्शकहरूसँग विजय साक्षात्कार गर्थे । ‘म मरेको छैन, जीवित छु भन्दा पनि रुन छाड्दैनथे,’ उनी सुनाउँछन् । विजयसँगै गाउँमा बा पनि ‘हिट’ भए । पसलमा चिया खान निस्कँदा पनि मान्छेहरूले विजयका बा भनेर सम्बोधन गर्न थाले । अनि फोटो खिच्नेहरूको लर्को लाग्थ्यो । ‘बाका लागि पनि छोराको प्रगति सबैभन्दा गर्वको कुरा हुँदो रहेछ,’ विजय हर्षित सुनिए ।केही दिनअघि मात्र चिनादेवीको जन्मदिन थियो । आमालाई आफू जन्मेको साल थाहा छैन । तर जन्मदिनको अघिल्लो दिन उनी छोरालाई फोन गरेर भन्छिन्, ‘भोलि मेरो फोटो फेसबुकमा हाल्देऊ है, सबैले देख्छन् ।’ उनी आमाले भनेझैं गर्छन् । ‘एक पटक आमाले एकाबिहानै फोन गरेर आज मेरो जन्मदिन, फोटो हाल है भन्नुभयो । फोटो हेर्छु, मैले त ममीसँग यौटा पनि फोटो खिचेको रहेनछु,’ विजय सम्झन्छन् । उनले आमालाई शुभकामना दिँदै तस्बिर राखे । आमा त्यो देखेर खुसी भइन् । आजकल फेसबुकमा सबैले जन्मदिनको शुभकामना हालेको देख्दा चिनादेवीलाई पनि लाग्दो रहेछ, ‘मेरो पनि हाल्नुपर्छ ।’चिनादेवी उमेरले ५० कटिसकिन् । तर विजयलाई आफ्नी आमाको बालसुलभ गुण असाध्यै प्यारो लाग्छ । ‘ममी धेरै इनोसेन्ट हुनुहुन्छ, त्यो नखानु भन्दा नखाने, त्यो नगर्नु भन्दा नगर्ने । धेरै तनाव लिइरहेको बेला नलिनु भन्दा नलिने । शान्त भइरहने, तर सानो कुरामा रोइहाल्ने,’ विजय आमाका स्वभाव खोतल्छन् । चिनादेवी बेलाबेला काठमाडौंमा नाति हेर्न आउँछिन् । नातिसँग रमाउँछिन् । मीठो–मीठो पकाएर खुवाउँछिन् । र, काठमाडौं आएका बेला राति सुत्ने बेला छोरालाई जहिल्यै सोध्छिन्, ‘ढाड दुख्यो होला, तेल लगाइदिऊँ !’ आमाको यो व्यवहारलाई लिएर विजय अनौठो मान्दै भन्छन्, ‘उहाँलाई कति दुख्यो होला ! दुख्यो कहिल्यै भन्नुहुन्न । तर हाम्रो दुखाइसँग धेरै मतलब छ ।’चिनादेवीको बिहे २०४४ मा भएको थियो । विजयकी हजुरआमाले उनलाई सुधा नामले बोलाउँथिन् । सुधाले २०४५ मा पहिलो सन्तानका रूपमा विजयलाई जन्म दिइन् । २०४८ मा विजयका भाइ विनय र २०५५ मा बहिनी बिनु जन्मिइन् । विनय काठमाडौंमा विजयसँगै बस्छन् । बहिनी बिनुको बिहे भइसक्यो । सन्तानहरूआ–आफ्नो काममा व्यस्त छन् । हुर्केर ठूलो भइसकेपछि बेलाबेला पुराना दिनहरूको याद आउँदो रहेछ । विजयलाई बेलाबेलामा आफू जन्मेको क्षण र बाल्यकालबारे बुझ्न मनलाग्दो रहेछ । आमालाई आफू जन्मेको क्षण सोधिहाल्छन् । तर चिनादेवी भन्छिन्, ‘मलाई यादै छैन ।’ विजयलाई लाग्दो रहेछ, ‘सायद आमाले दुःखलाई याद नगरेको हो कि !’ तर विजय सोध्न छाड्दैनन्, ‘चिना बनाउनुपर्‍यो, म कुन बेला जन्मेको हो, भन्नु न ।’ आमालाई विजय जन्मेको साल, महिना र दिन सबै थाहा छ, तर समय थाहा छैन । भन्छिन्, ‘खै, बिहान हो कि साँझ !’बराल परिवारको घर लालबन्दीको सडकछेउ थियो । बा राष्ट्र बैंकका जागिरे थिए । जागिरकै सिलसिलामा उनी भालुवाङ थिए । तीन सन्तानलाई हजुरआमा र आमाले हुर्काएका हुन् । विजय अहिले पनि एउटा फोटो नियालिरहन्छन् । फोटोमा भाइ विनय, बहिनी बिनु र उनी एउटै रंग र कपडाका कट्टु र सर्टमा देखिएका छन् । त्यही फोटो हेरेर उनी आफ्ना बाल्यकाल सम्झने प्रयास गर्छन् ।‘एक पटक भारी बोकेर ममी र म मिल गएका थियौं । मेरो कारण मिलमा ममीको टाउकोमा ढकले लागेछ । घाउ भयो । म पुलिस आउँछ भनेर डराएर भागेछु । पछि डराइ–डराइ घर पुगें । तर उहाँ रिसाउनुभएन,’ विजय बाल्यकालीन स्मृतिमा प्रवेश गर्छन् । चोट लाग्दा मात्र हैन, अरू बेला पनि चिनादेवीले कहिल्यै सन्तानलाई ठूलो स्वर गरिनन् । बरु सन्तानहरू आफूसँग रिसाउँदा चित्त दुखाउँथिन्, सन्तानलाई कसैले गाली गर्दा मन दुखाउँथिन् । आफू भने कहिल्यै कसैसँग रिसाइनन् ।आफूहरूलाई हुर्काउन उतिबेला आमाले कतिसम्म कठिनाइ भोगिन् होला ? विजय अहिले जीवनसाथी प्रमिला खनाललाई हेरेर अनुमान गर्छन् । प्रमिला र विजयको एक छोरा छन् । प्रमिला पनि कुशल कलाकार हुन् । अहिले सानो छोरा हुर्काइरहेकी प्रमिलालाई हेरेपछि विजय गम्छन्, ‘आमाहरूलाई शारीरिक मात्र हैन, मानसिक दुःख पनि उत्तिकै हुँदो रहेछ । तर उनीहरूले लुकाउँदा रहेछन् ।’ प्रमिला पनि कहिलेकाहीं शरीरको दुखाइ लुकाउँछिन् । ‘उनी त लुकाउँछिन् भने आमाले कति लुकाउनुभयो होला !’ विजय महसुस गर्छन् ।शरीर मात्र हैन, आमाहरूका मन पनि त दुख्दो हो ! तर त्यो दुखाइको ख्याल कसले गर्‍यो होला र ? विजय गम्छन्, ‘ममीलाई शरीर दुख्यो भनेर सोधियो होला तर मन दुख्यो भनेर कहिल्यै सोधियो ?’ छोरा जन्मिएपछि प्रमिलाकै छँदाखाँदाको करिअरमा पनि अहिले अवरोध आएको छ । विजय करिअरको योजना बनाउन उनलाई सुझाउँछन् । तर विजयकी आमाले घर र सन्तानभन्दा बढी त कहिल्यै सोच्नै पाइनन्, सपना बुन्नै पाइनन् ।आफूले जन्माएर हुर्काएका सन्तानहरू कहाँ–कहाँ पुग्छन्, आमा तिनै सन्तानको बाटो पर्खेर दिन बिताइरहन्छिन् । ‘हिजो स्कुलबाट घर फर्कंदा नि टिफिनमा खाजा राखेर आमा छोराछोरी आउने बाटो हेरिबस्थिन् । अहिले पनि त्यो बानी कायमै छ,’ विजय सम्झन्छन् । जब विजयहरू सर्लाही घर आउने जानकारी दिन्छन्, तब आउने दिन उनी घरमाथिको बाटो पर्खिबस्छिन् । जुन गाडी आए पनि छोराछोरी बोकेर ल्याएझैं लाग्छ । तल ओर्लन्छिन्, हेर्छिन् । नदेखेपछि खिन्न हुन्छिन् । अहिले पनि चोकबाट छोराछोरी आउने दिन हेरिबस्छिन् । ‘आमा त्यसरी बस्दा सबैलाई थाहा भइसक्छ कि छोरा आउँदै छ,’ विजय गाडीबाट ओर्लंदा सबैभन्दा खुसी देखिने आमाको त्यो क्षणको अनुहार सम्झँदै भन्छन् । जब विजय गाडीबाट ओर्लन्छन्, आमा दौडेर बसस्टपनिर पुग्छिन् । अनि गह्रुँगा झोलाहरू बोक्न थाल्छिन् । ‘आमालाई हामी आउँदा भरोसा हुन्छ, आँट हुन्छ,’ विजय सुनाउँछन् । आमा धेरै कुरा सन्तानलाई सुनाउन साँचेर राखेकी हुन्छिन् । ‘तर हामी पनि घर पुगेपछि व्यस्त भइदिन्छौं । आमाहरू आफ्नो कुरा छोराछोरीलाई सुनाउँछु भन्दाभन्दै जीवन सकाउँछन्,’ विजय आत्मालोचनासहित भन्छन् ।गाउँ पुगेको क्षण विजयसँग पुराना स्मृतिहरू पनि यात्रा गर्न खोज्छन् । तर ती धमिला छन्, सङ्लाउन खोज्छन् । स्कुले जीवनमा विजय पढाइमा तीक्ष्ण थिए । २०६१ को एसएलसीमा उनले ७७ प्रतिशत अंक ल्याए । सोच्थे, ‘काठमाडौं गएर डाक्टर पढ्ने हो ।’ तर उनको योजनालाई आफ्नै सपनाले जित्यो, कलाकारितामा लागे । आमालाई लाग्थ्यो, ‘छोराले जागिर खाओस् ।’ तर विजयले जागिरे जीवन पनि रोजेनन् । सपनाको बाटो हिँड्न सहज थिएन । स्नातक पढ्दाताका सुरुमा बानेश्वरको एक इन्स्टिच्युटमा काम गरे उनले । नाटक गर्न थालेपछि त्यो काम छाडे । पछि उनी मण्डला थिएटरका पूर्णकालीन सदस्य भए, अनि त्यहीं बस्न थाले ।चार वर्षअघि विजयको परिवारलाई ठूलो ऋणको भारीले थिच्यो । त्यतिबेला विजय र भाइ विनयले थाहा पाए, ‘घरमा करिब ९० लाख जतिको ऋण रहेछ ।’ त्यो ऋणबारे बाले कहिल्यै उनीहरूलाई सेयर गरेनन् । ‘दसैंका बेलामा फोन आयो, बुबाले घर बन्धकी राखेर लोन लिनुभएको रहेछ । भाइ र मैले अनेक संघर्ष गरेर तिर्‍यौं,’ विजय भन्छन्, ‘खासमा बाले पनि त आफ्नो सपनाका लागि भन्दा पनि घरायसी खर्चका लागि नै त ऋण लिनुभएको थियो । हामीले पनि त बाहरूलाई कसरी चलिरहनुभएको छ भनेर कहिल्यै सोध्दैनौं नि ।’ त्यो घटनाबाट विजयले नयाँ पाठ सिके, ‘हामी आफ्नो सपना देख्दै गर्दा परिवारको अवस्थाबारे पनि बुझिरहनुपर्दो रहेछ ।’आफूहरू सपनाको यात्रामा हिँडिरहँदा आमाले त्यो अभावको सामना कसरी गरिन् होला ? दुःखलाई कसरी भित्रभित्रै लुकाएर राख्न सकिन् होला ! उनी सम्झेर खिन्न हुन्छन् । फर्केर हेर्दा विजयले आमाबाट सिकेको सबैभन्दा ठूलो ज्ञान नै धीरता हो । नाटक गर्दाताका यस्ता दिनहरू पनि आए कि अब कहिल्यै नफर्किने गरी गाउँ जाऊँ । तर धैर्य राखे, ‘पर्खनुपर्छ, अवसरहरू नजिक छन् ।’ त्यही पर्खाइ ६ महिनाअघिसम्म पनि थियो । जब ‘पूर्णबहादुरको सारङ्गी’ चल्यो, उनको जीवनमा एकाएक धेरै बदलाब आए । समाजले उनीप्रति हेर्ने दृष्टिकोण र व्यवहारमा नै बदलाब आएको विजयले महसुस गरे । उनको आर्थिक हैसियतमा पनि उछाल आयो । सायद कठिन दिनहरूमा गरेको कडा मिहिनेत र प्रतीक्षाको मीठो फल थियो यो ।अब विजयलाई कहिल्यै सपना देख्न नपाएकी आमाका मसिना सपनाहरू पूरा गर्नुछ । जस्तो कि चिनादेवीलाई काठमाडौंमा छोराले घर ठड्याएको हेर्नु छ । त्यो घरमा छोराबुहारी र नातिसँगै बस्नुछ । घुम्न मन लागेका ठाउँहरूमा जानुछ, सन्तानका थप उन्नतिहरू हेर्नुछ । यो आमा र बाको संयुक्त सपना हो । ‘अब आफ्नो मात्र हैन, बा र आमाको सपनालाई पनि सँगसँगै लैजानुछ,’ फिल्म ‘पूर्णबहादुरको सारङ्गी’मा जिम्मेवार बा बनेका विजय यतिबेला प्रतिबद्ध छोराका रूपमा प्रस्तुत भइरहेका छन् ।"
"छोरा-बुहारी भारतमा कमाउँदै, आमाबुबा मोबाइलमा रमाउँदै","अछाम — कमलबजार नगरपालिका-६ की ५७ वर्षीया धना शाहीलाई केही वर्षअघिसम्म मन भुलाउने बहानाकै खोजी थियो । घरको कामधन्दा सकेर फुर्सदका बेला उनीसँग शून्यता मात्रै बाँकी हु्न्थ्यो । ३ छोरा-बुहारी र २ छोरी-ज्वाइँ काम गर्न भारत पसेका छन् ।मोबाइल चलाउँदै बसेका मंगलसेनका महिला । तस्बिर : मेनुका/कान्तिपुरघरका तीन नातिनातिनी स्कुल हिँडेपछि उनीसँग गफ गर्ने मान्छे पनि कोही हुन्न । यस्तो बेला उनको साथी भएको छ, भारतबाट छोरीले पठाइदिएको मोबाइल ।धना आफ्नो नामसमेत लेख्न जान्दिनन् । कतै हस्ताक्षर गर्नुपरे उनीसँग ल्याप्चेको विकल्प रहन्न । तर मोबाइल चलाउन भने उनलाई कुनै दकस छैन । १० वर्षअघि श्रीमान्‌को मृत्यु भएपछि एक्लो बनेकी धनालाई लाग्छ, एक्लै भए मनमा कुरा खेल्छ । मोबाइल भए मन यसमै भुल्छ ।५ वर्षअघि छोरीले पठाइदिएको मोबाइल हात पर्दा उनलाई कसरी चलाउने भन्ने पीर परेका थियो । कतै खसि पो हाल्छ कि भनेर डर लाग्थ्यो । सुरुवाती दिनमा नातिनातीनाले सिकाएपछि उनी मोबाइल चलाउन अभ्यस्त बन्दै गइन् । धनाले सुनाइन्, 'युट्युब , फेसबुक, टिकटक सबै हेर्छु । हेर्दाहेदै दिन बितेको पत्तै हुँदैन ।'मोबाइल भएपछि धनालाई सारा संसार आफूसँगै भएजस्तो लाग्छ । युट्युब र फेसबुकमा अनेक भिडियो हेर्दा उनलाई संसारमा आफूजस्तै दु:ख भएका मान्छे अन्त पनि रैछन् भन्ने लाग्न थालेको छ । उनले सुनाइन्, 'कति त आफ्नै कहानी जस्तो लाग्छ ।'अक्षर नचिन्ने भएकाले उनी कल लगमा नातिनातिनाले सेभ गरिदिएका आफन्तका तस्बिर हेरेर फोन र भिडियो कल गर्छिन् । भन्छिन्, 'टाढा भएका छोराछोरी पनि साथमै भए जस्तो लाग्छ । कहिलेकाहीँ त यस्तो जमाना पनि आयो भनेर दंग पर्छु ।'धनाकै जस्तो कथा छ, मंगलसेन नगरपालिका-७ की ६२ वर्षीया मनसरा नेपालीको । दुई वर्षदेखि उनका हातका औंला एन्ड्रोइड मोबाइलका स्क्रिनमा अभ्यस्त छन् । उनका छोरा-बुहारी सबै भारत छन् । घरमा उनी दुई नातिनातिना हेरेर बसेकी छिन् । ७ वर्षअघि श्रीमान्‌को मृत्यु भएपछि उनी एक्लो भएकी छिन् । छोरा-बुहारी परदेश भएपछि उनको घरछेउको खेतबारी पनि बाँझै छ । नातिनातीना स्कुल हिँडेपछि उनलाई घरमा शून्यताले राज गरेजस्तो लाग्थ्यो । यहिले यही मोबाइल उनको साथी बनेको छ ।उनको गाउँमा राम्ररी इन्टरनेट टिप्दैन । दिउँसो उनी वडा नम्बर ७ को कार्यालय छेउमा जान्छिन् । त्यहाँ नेपाल टेलिकमको नेट राम्ररी चल्छ । 'मोबाइलमा पैसा हाल्न पनि जानेको छैन । बम्बैबाट छोरा-बुहारीले हालिदिन्छन् । यता पढेलेखेकाहरुसँग महिनाको डाटा प्याक तानिमाग्छु । नेट चल्ने ठाउँमा आएर हेर्छु । डाउनलोड गरेको भिडियो भने राति हेर्छु,' उनले हाँस्दै सुनाइन् ।साथमा मोबाइल भएकाले उनलाई संसार आफूसँगै भएजस्तो लाग्छ । देश दुनियाँका खबर सबै थाहा पाएजस्तो लाग्छ । तर आफ्नो गाउँमा राम्ररी नेट नटिप्ने कुराले भने उनलाई दिक्क बनाउँछ । त्यही भएर उनी जनप्रतिनिधि वा अन्य सरोकारवाला भेट्नेबित्तिकै गाउँमा नेट नचलेको गुनासो गर्छिन् । भन्छिन्,‘गाउँमा नेट चलेको भए कति सजिलो हुन्थ्यो । तर हाम्रा कुरा कोही सुन्दैनन् ।’मंगलसेन-७ का ७७ वर्षीय मंगलबहादुर नेपालीले जीवनका उर्वर समय भारतमा काम गरेर बिताए । अहिले उनका तीन छोरा कामको खोजीमा उनकै पदचाप पछ्याउँदै भारत नै पसेका छन् । बुढ्यौलीका दिन उनी घरमा बिताइरहेका छन् ।आफ्नो नामसमेत लेख्न नजान्ने उनले भारतमा हुँदा पढेलेखेका मान्छेसँग हारगुहार गरेर चिठी लेखिमाग्थे । छोराहरुलाई सन्चो-बिसन्चो खबर पठाउँथे । घरको खबर पनि उनी महिनौं दिनपछि चिठीबाटै थाहा पाउँथे । ती दिनमा उनी कहिले चिठी लेख्ने मान्छे खोज्दै हिँड्थे, कहिले चिठी पढिदिने मान्छे खोज्दै । उनले सुनाए, ‘अरुले चिठी लेखिदिँदा उनीहरुले आफ्नो शैलीमा लेख्थे । चिठी लेखिमाग्नेको भावना कसले समेट्ने ? मनमा भएका कुरा लेखिमाग्न मन लाग्थ्यो । तर सम्भव हुँदैनथ्यो ।’८ वर्षअघि श्रीमती बितेपछि उनलाई एक्लो बुढेसकाल कसरी बिताउने भन्ने लागेको थियो । कान्छी बुहारी र चार नातिनातिना घरमा भए पनि उनीहरु आफ्नै व्यस्ततामा हुन्छन् । यस्तो बेला उनको साथी भएको छ, मोबाइल ।अक्षर नचिनेर के भो र उनी फोटो हेरेर छोरा-बुहारी र बरु आफन्तलाई फोन गर्छन् । सुखदु:ख साटासाट गर्छन् । म‌ंगलले सुनाए, 'चिठीपत्रका दिन त कुनै समयको कथाजस्तो पो लाग्छ ।'"
नेपाली खानाको स्वाद विश्वभर चखाइरहेछन् सन्तोष,"काठमाडौँ — सन् २०२१ मा बीबीसी मास्टर सेफ भएपछि लण्डनबाट सुरु भएको सन्तोष साहको यात्रा अहिले विश्वभर फैलिँदो छ । नेपाली खानाको पहिचान विश्वभर फैलाउने उद्देश्यले सक्रिय उनलाई विभिन्न देशमा जान भ्याइनभ्याइ छ ।बीबीसी मास्टर सेफ जितिसकेपछि संसारभर उनको वाहवाही चुलियो । उनले उक्त प्रतियोगितामा बनाएको कोदोको खिरको चर्चा अझ बढी भयो । धेरैले उनले बनाएको खानाको स्वाद लिन चाहन्थे । त्यसैलाई लक्षित गरी लण्डनमा चार महिनासम्मका लागि उनको विशेष कार्यक्रम आयोजना गरिएको थियो । यो उनको पहिलो ‘पप–अप' थियो ।'म बीबीसी मास्टर सेफ भएपछि धेरैले खोजी गर्न थाले, म त्यो समयमा इन्डियन रेस्टुरेन्टमा काम गर्थें, रेस्टुरेन्टको मेन्युमा नेपाली परिकार थिएनन्, त्यसैले लण्डनमै कार्यक्रम आयोजना गरिएको थियो,' सेफ साहले भने । उनको माग यति थियो कि उक्त कार्यक्रमको टिकट बिक्री खुलाएको दुई घण्टामै ‘सोल्डआउट' भयो ।उक्त पप–अप विभिन्न मितिका लागि आयोजना गरिएको थियो । एउटा कार्यक्रममा औसतमा २० देखि २२ जनाका लागि मात्रै सहभागी गराइएको थियो । चार महिनासम्म सञ्चालन हुने कार्यक्रमका लागि राखिएका ६०० टिकट निमेषभरमै सकियो ।लण्डनको कार्यक्रम सकेपछि सोही वर्ष स्कटल्याण्डबाट पप–अपका लागि निम्तो आयो । स्कटल्यान्डमा नेपाली समुदायले नेपाली रेस्टुरेन्टमा विशेष कार्यक्रम आयोजना गरेका थिए । सेफ साहले त्यहाँ पनि आफ्नो पाककलाको कौशल पस्किए ।त्यसको केही समयपछि मास्टर सेफका चार जना विजेताका लागि लण्डनमै विशेष कार्यक्रम आयोजना गरियो । सबैका दुई–दुई कोर्स हुने गरी आठ कोर्सको मेन्यु बनाइएको थियो । लगातारका कार्यक्रमले उनको चर्चा अझ चुलियो । विभिन्न देशबाट पप–अप कार्यक्रमका लागि माग आउन थाल्यो । साहलाई लाग्यो, नेपाली खानालाई विश्वभर फैलाउने यो उपयुक्त माध्यम बन्न सक्छ ।त्यसपछि साहले आफ्नो पाककलालाई एउटा होटल वा रेस्टुरेन्टमा मात्रै सीमित नराखी विश्व यात्रालाई निरन्तरता दिने योजना बनाए । तत्कालीन समयमा उनले नेपालमै मिथिला थालीका नाममा रेस्टुरेन्ट सुरू गरेर यतै व्यवसाय गर्ने सोच बनाए पनि नेपाली खानालाई विश्वभर प्रवर्द्धनको कार्यक्रमलाई पनि निरन्तरता दिनुपर्छ भन्ने सोच बनाइसकेका थिएनन् ।सन् २०२२ मा जर्मनी र स्वीट्जरल्यान्डमा पप–अप कार्यक्रम आयोजना गरे । अमेरिकामा पहिलो पटक जाँदा १४ ठाउँमा पप–अप आयोजना गरिएको थियो । जसमा सुरूआतमै सबै टिकट सोल्डआउट भएका थिए । यही सिलसिलामा साहले अस्ट्रेलियाका चार वटा र न्युजिल्यान्डका पाँच सहरमा पप–अप कार्यक्रम सम्पन्न गरे । अब भने उनको तालिकामा क्यानडा र जापनमा पप–अप कार्यक्रम बनिरहेको छ ।साह आगामी जुलाईमा अमेरिका जाँदै छन् । त्यसपछि जर्मनी जाने तालिका छ । नेपाली खाना पकाउँदै विश्व यात्रा सुरू गरेका साहले नेपालमा पनि निजी स्तरमा पप–अप आयोजना गरिरहन्छन् । केही समय अघि नेपालका एक मात्र डलर अर्बपति विनोद चौधरीको वैवाहिक वार्षिकोत्सव र अर्को चौधरीका पाहुनाका लागि मिथिला थालीमै विशेष पप–अप आयोजना गरेका थिए । 'समयले भ्याएसम्म नेपालमै पनि पप–अप सो आयोजना गरिरहेको हुन्छु, विभिन्न संस्था तथा व्यक्तिका लागि केही कार्यक्रम आयोजना भइसकेका छन्,' सेफ साहले भने ।उनले च्यारिटीका लागि पनि पप–अप गरेका छन् । स्वीट्जरल्यान्डमा विदेशीमाझ गरिएको च्यारिटी पप–अपबाट संकलन रकम नेपालमा ल्याएर बोल्न र सुन्न नसक्नेहरूका लागि खर्च गरिएको थियो । उक्त रकमले पोखरामा बोल्न र सुन्न नसक्ने अपाङ्गता भएकालाई हस्पिटालिटीसम्बन्धी तालिम दिइएको थियो । त्यसबाहेक उदयपुरको बेलटार अस्पतालको क्यान्टिन निर्माणका लागि पनि गेट कलेज र पाटाको सहकार्यमा अन्नपूर्ण होटलमा पप–अप आयोजना गरिएको थियो । जसमा २०० भन्दा बढी मानिसहरू थिए । त्यसबाट सङ्कलत भएको रकम अस्पतालको क्यान्टिन निर्माणमा खर्चिएको थियो ।साहका अनुसार उनको विश्व यात्राका क्रममा ठाउँअनुसार मेन्यु पनि आवश्यकताअनुसार परिवर्तन भइरहन्छ । तर नेवारी परिवकार वः अर्थात बारा र साँधेको भोगटे भने कहिल्यै नछुट्ने परिकारमा पर्छन् । यात्राका क्रममा उनलाई आउने अधिकांश प्रतिक्रियामध्ये एउटा हो, नेपाली खाना पस्कने उनको शैली ।साहले बनाएको जुजु धौ (दही) को परिकारलाई धेरैले मन पराएका छन् । जुजु धौमा स्मोकी फ्लेवर, हिमालयन मह, गुराँसको फूल उमालेको पानी, जाम र जेरी क्रम्बल गरिएको बेक्ड जुजुधौ अधिकांशले मन पराउने परिकारमा पर्छ । साथै भाङको पातको पकौडा पनि धेरैले मन पराएका छन् । भाङको पातको पकौडामा डल्ले खुर्सानी, चाट मसला मिश्रण गरिएको हुन्छ । त्यसैगरी मासको दाल, याक चिज मिसाइएको काँचो केराको फुलौरा पनि साहको उत्कृष्ट परिकारमा पर्छ ।विश्व यात्राका दौरानमा अमेरिकामा आयोजना भएको ममः महोत्सवमा उनले बनाएको कोदोको खिर खानेहरूले मुक्तकण्ठले साहको प्रसंशा गरेको सम्झाना साहलाई अझै ताजा छ । उनले अधिकांश स्थानमा १० देखि १७ कोर्ससम्मको मेन्यु बनाउँछन् । नेवारी, मधेसीलगायतका खानालाई आधुनिक ‘फ्लेवर' दिएर ‘सर्भ' गर्छन् ।"
खोरसोरमा ‘कली’ जन्मिँदा छायो खुसी,"चितवन — सौराहा आडको खोरसोर हात्ती प्रजनन केन्द्रमा मंगलबार नयाँ जन्मिएको छावा (हात्तीको बच्चा)को न्वारनको तयारी भइरहेको थियो। छावा जन्मिएको १२औँ दिनमा हुने न्वारन खोरसोरका लागि नयाँ होइन। लगभग तीन महिनाअघि चैत २० गते पनि खोरसोरमा छावाको न्वारन गरिएको थियो।तर मंगलबार अलि फरक पोथी छावाको न्वारन हुँदै थियो। खोरसोरमा ‘कली’ अर्थात् पोथी छावा नजन्मिएको लामो समय भएको थियो।‘साढे तीन वर्षपछि बल्ल खोरसोरमा पोथी छावा जन्मियो। यो बीचमा लगातार तीन–चार वटा भाले छावा जन्मिँदा भाले नै जन्मन्छ कि जस्तो लागेका थियौँ। तर पोथी जन्मिँदा खुसी लाग्यो,' खोरसोर हात्ती प्रजनन केन्द्रका प्रमुख मनपुरन चौधरीले भने। पण्डित राखेर विधिपूर्वक पूजा गरेपछि चितवन निकुञ्जका प्रमुख संरक्षण अधिकृत गणेश पन्तको सल्लाहमा छावाको नाम ‘विनम्रकली’ राखिएको हो।तीर्थमानकलीको तेस्रो सन्तानका रूपमा विनम्रकली जेठ ३० गते जन्मिएको हो। यसअघि तीर्थमानकलीबाट एक भाले रामसारगज र एक पोथी सिमसारकली जन्मिएका छन्। हात्तीको नाममा भाले भए ‘गज’ या ‘प्रसाद’ र पोथी भए ‘कली’ या ‘माला’ जोड्ने चलन छ। पोथी हात्ती प्रायः १० वर्षको भएपछि गर्भवती हुने केन्द्र प्रमुख चौधरीले बताउँछन्। गर्भाधान भएको २२ महिनापछि छावा जन्मिन्छ।छावा जन्मेपछि विधिपूर्वक न्वारन गर्ने परम्परा पूरानै हो। पहिले पहिले हात्तीको छावा जन्मिँदा न्वारन खोरसोरमा भए पनि नाम दरबारबाटै तय हुने गर्थ्यो। २०६२/६३ को जनआन्दोलनपछि त्यो क्रम टुटेको हो। २०६३ सालको जेठ ११ मा जन्मिएको छावालाई दरबारबाट होइन, निकुञ्जका अधिकारीबाटै ‘लोकतन्त्रकली’ नाम दिइएको थियो। लामो समयपछि खोरसोरमा पोथी छावा जन्मिँदा निकुञ्ज प्रमुख पन्त पनि हर्षित देखिएका थिए।‘तीन–साढे तीन वर्षयता पोथी बच्चा पहिलो पटक जन्मिएको हो। केन्द्रका लागि पोथी भए राम्रो हुन्छ। किनभने यहीँबाट हात्ती उत्पादन गरेर प्रयोगमा ल्याउने हो। भाले मात्रै भए प्रजननका लागि त्यति उपयुक्त हुँदैन,' प्रमुख संरक्षण अधिकृत पन्तले भने। निकुञ्जका तथा अन्य निजी तवरमा पालेका पोथी हात्तीहरू जङ्गली भाले हात्तीबाट गर्भवती हुने गरेका छन्।चितवन निकुञ्जमा डुल्ने जङ्गली भाले हात्तीहरू ‘रोनाल्डो,' ‘ध्रुवे,' ‘गोविन्दे’बाट यहाँका पोथी हात्तीहरूमा गर्भाधान हुँदै आएको छ। घरमा पालेका भाले हात्तीबाट गर्भाधान भएर बच्चा जन्मिएको खासै नभएको प्रजनन केन्द्र प्रमुख चौधरीको भनाइ छ। त्यसैले पोथी छावा जन्मनु राम्रो भएको उनले बताएका छन्। पछिल्लो समय लगातार जसो भाले छावा जन्मनु सोचनीय विषय भएको निकुञ्ज प्रमुख पन्तको भनाइ छ।‘खै किन यस्तो भइरहेको छ? यसको अध्ययन हुनु जरुरी देखिन्छ। कतै जलवायु परिवर्तनको असरले गर्दा हात्तीमा भाले–पोथी बच्चाको अनुपात पहिलाको भन्दा फरक आएको त होइन? यो अनुमानको विषय हो। यसमा अध्ययन आवश्यक छ,' पन्तले भने। चितवन राष्ट्रिय निकुञ्जअन्तर्गत रहने गरेर खोरसोरमा विसं २०४४ मा हात्ती प्रजनन केन्द्र स्थापना गरिएको हो। त्यसयता हालसम्म ६७ वटा बच्चा जन्मिएको केन्द्र प्रमुख चौधरीले जानकारी दिए।निकुञ्जका सरकारी हात्ती गस्ती लगायत संरक्षण प्रयोजनमा प्रयोग गरिन्छन्। चितवनसहित बाहिर पनि यहाँबाट हात्ती पठाउने गरिएको छ। चितवन निकुञ्जमा मात्रै हाल ५७ वटा हात्ती रहेको र तीमध्ये ३१ वटा भाले र २६ वटा पोथी रहेको चौधरीले बताए। पोथीभन्दा भाले हात्ती धेरै हुँदै गएका बेलामा केन्द्रमा पोथी हात्ती जन्मँदा सबै खुसी भएको उनले बताएका छन्।"
पाँचै छोराको खबरदारी गरिरहने आमा,"काठमाडौँ — संसारमा कसैसँग तुलना नै नहुने कुरा के होला ? एमालेका प्रमुख सचेतक महेशकुमार बर्तौला भन्छन्, ‘आमाको माया ।’ स्मृतिमा विचरण गरिरहँदा सन्तानका लागि आमाले गरेका त्यागका शृङ्खला महेश सम्झन्छन् ।‘र, त्यो आज पर्यन्त छ,’ हृदयको अन्तरआवाज सुनाउँदै उनी आफैंलाई प्रश्न गर्छन्, ‘आमाको स्नेहभन्दा माथि कुनै उचाइ होला र ?’आमाले त्यतिबेलाबाट गुमाउन सुरु गरिन्, जतिबेला संसारकै सबैभन्दा विशाल कुरा प्राप्त गरेको महसुस गरिन् । आमाले महसुस गरेका ती विशाल कुराहरू के थिए ? ‘रमेश, दिनेश, उमेश, महेश र नरेश,’ उनी आफूसहित पाँच भाइहरूका नाम लिन्छन् । सानुमाया बर्तौला आफ्ना छोराहरूलाई सुनाउँथिन् प्रसव पीडाका कथा । सुनाउँथिन् त्यो घनघोर पीडापछिको प्राप्ति र त्यसले दिएको तृप्ति ।दाइ रमेश जन्मिनुअघि परिवार र समाजका लागि आमाको स्वास्थ्यभन्दा बढी चासो र चिन्ता थियो, ‘छोरा हो कि छोरी भनेर ?’ जागिरे महेशका बा त्यसबेला घरबाहिर थिए । सानुमायाले कसैको सहायताबिनै असह्य प्रसव पीडा सहिन् र जन्माइन् पहिलो छोरा रमेश । रमेश जन्मेपछि सबैको अनुहार उज्यालियो । ‘छोरा जन्मियो, भाग्यमानी रहेछ,’ महेश त्यतिबेलाको सामाजिक मनोविज्ञान उधिन्छन् ।मकवानपुरको नामटारमा २०१६ मा जन्मिइन् सानुमाया । उनको विवाह नामटारकै गोविन्द बर्तौलासँग भयो । बिहेपछि सखारै ३ बजे उठ्नु, घर पोत्नु र आँगनमा घाम पर्नुअघिसम्म घरधन्दा सक्ने दिनचर्या थियो उनको । साधारण लेखपढ गरेकी थिइन् । गोविन्दले भने एसएलसी पास गरेका थिए, उनी शिक्षण पेसामा थिए । त्यो जागिर पनि २०३९ मा गुम्न पुग्यो । त्यही वर्ष उनलाई नजिकका नातेदारले प्रधानपञ्चमा उठ्न हौस्याए । गोविन्द चुनावमा होमिए । ‘तर जसले हौस्याएर बुबा चुनावमा उठ्नुभयो, उम्मेदवारी दर्ता गर्ने दिन बुबालाई हौस्याउने व्यक्ति पनि उहाँको प्रतिस्पर्धीर् भएर उठ्नुभयो,’ महेश सुनाउँछन् ।महेशका अनुसार ठूलाबा नाता पर्ने ती व्यक्तिले बालाई उम्मेदवारी दर्ता गर्ने बेलामा भनेका थिए, ‘बाबु मलाई सबैको दबाब आयो । जसले जिते पनि दाजुभाइले नै जित्ने हो । अब हामी प्रतिस्पर्धा गरौं ।’ चुनावमा गोविन्दले झिनो मतले हारे । न जागिर, न राजनीति । लामो समयसम्म उनी निराश भए । ‘बहुदलपछि भने फेरि बुबाले जागिर ज्वाइन गर्नुभयो,’ महेश सुनाउँछन् ।जागिरे जीवनकै कारण गोविन्द बढीजसो घरबाहिर भए । घरको सबै भार सानुमायाको थाप्लोमा पर्‍यो । त्यसमाथि बच्चा जन्माउँदा त उनी जहिल्यै एक्लै पर्ने । २०४० मा महेश जन्मिने बेलामा पनि त्यस्तै भयो । ‘व्यथा लाग्दा ममी घरबाहिर हुनुहुन्थ्यो रे । घिस्रिँदै–घिस्रिँदै घरमा आउनुभयो रे । म जन्मेपछि सालनाल पनि आफैंले काट्नुभयो रे,’ उनी आमाले सुनाएका घटनाको बेलिबिस्तार लगाउँछन् । हस्पिटल जाने सुविधा पनि कहाँ थियो र ? महेशका पाँचै दाजुभाइ घरमै जन्मिए । कान्छो भाइ नरेश जन्मिँदा भने धूमिल स्मृति छ महेशलाई । त्यो दिन सानुमायाले जेठो छोरालाई भनिन्, ‘मलाई आज गाह्रो भएको छ । तिमी स्कुल नजाऊ ।’बिहानैदेखि आमालाई गाह्रो भएको छोराहरूले चाल त पाएका थिए, तर के भएको भन्ने भेउ थिएन । बाँकी छोराहरूलाई भने सानुमायाले स्कुल पठाइन् । ‘हामी दिउँसो स्कुलबाट घर आउँदा सानो भाइ आमाको काँखमा थियो । दाइले ममीलाई ज्वानोको झोल खुवाइरहनुभएको थियो,’ महेश आफूलाई चमत्कारझैं लागिरहेको त्यो अनौठो दृश्यबारे सम्झिन्छन् ।आमा जति मायालु थिइन्, उति नै कडा पनि । छोराहरूको बदमासीलाई रोक्ने आमाको एउटै कडी थियो, लट्ठी । लट्ठी बोकेर आमा पछिपछि, आफूहरू अघिअघि भएका थुप्रै दृश्य महेशलाई अहिले पनि ताजा छन् । एक पटक चार दाजुभाइ घरको बुइँगलमा खेल्दाखेल्दै झगडा गर्न थाले । थाहा पाएर रिसले चुर भएकी आमा हातमा लट्ठी बोकेर बुइँगल उक्लिइन् । आमाको पिटाइबाट जोगिन चारै जना बुइँगलबाट हाम फाले । तर, आमा रोकिइनन् । उनीहरू भागिरहे । आमाको रिस मत्थर भएपछि मात्र उनीहरू घर फर्किए ।महेशका माइलो दाइ स्कुल जान भनेपछि सधैं अटेर गर्ने । आमा दाइलाई स्कुल पुर्‍याएर घर फर्किन्थिन् । घर पुग्दा त आफूले स्कुल पुर्‍याएको छोरा मस्तसँग आँगनमा खेलिरहेको हुन्थ्यो । आजित भएकी आमाले सिस्नु लगाएरै स्कुल लिएर गइन् । ‘त्यसरी स्कुलमा पढ्न अटेरी गर्ने दाइ आईकममा बोर्ड फर्स्ट भए । त्यसमा सबैभन्दा धेरै खुसी आमा नै हुनुभयो,’ महेश सम्झन्छन् ।महेशचाहिँ सानुमायाले कम पिट्ने छोरामध्येमा पर्थे । उनी आमाले गर्ने घरका सारा धन्दाहरू गरिदिन्थे । उनी घर पोत्ने, खाना बनाउनेदेखि घाँस काट्ने र खेत जोत्नेसम्म घरका अधिकांश कामहरू गर्थे । तीजका बेलामा वरिपरिका आमाहरू माइत जान्थे । तर घरको कामले आमा जहिल्यै माइत जानबाट वञ्चित हुने । एक समयपछि आमाले गर्ने कामको जिम्मा आफूले लिएर महेशले मामाघर पठाउन थाले । ‘त्यही भएर हजुरबा–हजुरआमाले पनि साइँलो नातिका लागि विशेष केही पठाइदिनुहुन्थ्यो,’ महेश सम्झन्छन् । कान्छो भाइ हुर्काउन भने चार दाजुभाइले उत्तिकै सहायता गरे ।सानैदेखि दाजुभाइहरू एउटा कुरामा निकै सचेत थिए, ‘आमालाई रुवाउनु हुन्न ।’ आमाको आँखामा आँसु देख्दा उनीहरूको मन बिझाउँथ्यो । एक पटक घरझगडा पर्दा बाले आमालाई हात लगाए । आमाले रुँदै महेश र माइलो दाइलाई मामाघर पठाइन् । महेश र दिनेश मामाघर पुगेर झगडाको बेलिबिस्तार लगाए । मामाघरको हजुरबा उनीहरूसँगै घर आए र बालाई झपारे । पाँच सन्तानलाई आमाको स्नेह बरोबर थियो । छोराहरू बुझ्दै गएपछि आमाका निम्ति साथीजस्तो भए । आमालाई धेरै माया गर्दा ‘तिमी’ सम्बोधन गर्थे । रिसाएको बेला भने ‘तपाईं’ सम्बोधन गर्थे । अहिले पनि त्यो सम्बोधन कायमै छ ।एक्लो ज्यानले पाँच सन्तान हुर्काउनु सजिलो थिएन । तर सानुमायाले कहिल्यै आफूलाई भएको पीडा छोराहरूलाई सुनाइनन् । महेशलाई अझै पनि ती दिन सम्झना छ, ‘जतिबेला खाना खाने बेला भान्सामा कहिलेकाहीं भाग कम हुन्थ्यो । आमा पहिला छोराहरूलाई खुवाउनुहुन्थ्यो, बाँकी नरहँदा भोकै पनि बस्नुहुन्थ्यो । पाउने कुरा कहिल्यै नसोच्ने, सधैं गुमाउने मात्र । त्यो पनि छोराहरूका लागि ।’ आमाको यो असाधारण माया सम्झेर महेश चकित पर्छन् ।महेशलगायत चार भाइलाई आमापछिको योगदान भने जेठो दाइ रमेशको रह्यो । सानैदेखि आमाका सारथी बने रमेश । एसएलसीअघिसम्म आमालाई जेठो छोराको खुब चिन्ता थियो । जेठो दाइ गाउँमा फाइटरजस्तै थिए । साथीहरूसँग उनी समूहमा फाइट खेल्थे । जुत्ताभित्र चक्कु बोकेर हिँड्थे । आमाले त्यो थाहा पाएर साफ झपारेको सम्झना छ, महेशलाई । तर बिस्तारै रमेशलाई घरको जेठो हुनुको बोधले थिच्दै गयो । दाइ अभिभावकजस्तो बन्न थाल्नुभयो । भाइहरूको जिम्मेवारी निर्वाह गर्नुपर्‍यो । दाइले राम्रो बाटो समात्नुभयो । अनि हामी पनि दाइकै बाटोमा हिँड्यौं,’ महेश सुनाउँछन् ।एसएलसी दिनासाथ रमेश घरलाई सहायता हुन्छ भनेर जागिरका लागि इन्डियातिर हान्निए । तीन महिनाको अवधिमा केही रकम कमाएर ल्याए । एसएलसी पास भएपछि शिक्षण गर्न थालेका दाइ अहिलेसम्म विद्यार्थीहरूकै माझ रमाइरहेका छन् । दाइले जागिर खान थालेपछि भने घरको आर्थिक अवस्थामा परिवर्तन आउन थालेको थियो ।महेशको विद्यार्थी राजनीतिको सुरुवात २०५३ मा कक्षा ७ पढ्दादेखि सुरु भएको थियो । त्यसअघि उनीभित्र राजनीतिक झिल्को बाल्ने काम दुई घटनाले गरेका थिए ।‘थाहा’ अभियन्ता रूपचन्द्र विष्ट बेलाबेला उनकै घरछेउको बाटो हुँदै हिँड्थे । एकपल्ट स्कुलबाट घर फर्कंदै गर्दा बालक महेशलाई रूपचन्द्रले परबाट उनकै शैलीमा बोलाए, ‘ए भाते, यता आइजो ।’ महेश आज्ञाकारी छात्रझैं रूपचन्द्रको नजिक गए । स्कुले पोसाकमा रहेका महेशको सर्टको कलर हरियो थियो । मिरमिरे स्मृतिको झ्यालबाट उनी चियाउँछन्, ‘उहाँले सिम्रिक कलरको थाहा लेखेको छाप मेरो सर्टमा लगाइदिनुभयो र हिँड्नुभयो । त्यही ड्रेस लगाएर स्कुल गएपछि कक्षा शिक्षकले मुर्मुरिँदै गाली गर्दै भन्नुभयो– यो लगाएर भोलिबाट स्कुल आउने हैन ।’ घर गएर धुँदा पनि त्यो कलर गएन । नयाँ सर्ट किन्ने अवस्था पनि थिएन । शिक्षकको गाली खाएरै भए पनि उनी सर्टमा त्यो थाहाको छाप बोकेर स्कुल आउजाउ गरिरहे ।२०५० जेठ ३ मा मदन भण्डारीको दासढुंगा दुर्घटनामा निधन भएको थियो । भण्डारीको मृत्युले सिंगो देश स्तब्ध थियो । उनको अस्तु सेलाउन त्यतिबेला हिरण्यलाल श्रेष्ठ हाते माइक गर्दै महेशको गाउँ पुगेका थिए । ‘उहाँको अस्तु सेलाउन पनि देशभरि लगिएको छ । उनको सम्मानमा यति धेरै मान्छे शोक मनाइरहेका छन् । नेता त यस्तो पो बन्नुपर्छ भन्ने लाग्यो,’ महेश सम्झन्छन् । पछि कक्षा ७ मा पढ्दा अनेरास्ववियुको संगठन बनाउन सिनियरहरू आएका थिए । त्यहाँ मदन भण्डारीको प्रशंसा गरेपछि महेशले सोचे, ‘मदन भण्डारीको पार्टी भए त लाग्छु ।’त्यसपछि विद्यार्थी राजनीतिमा सक्रिय महेश क्याम्पस हुँदै केन्द्रीय अध्यक्षसमेत भए । २०७९ को प्रतिनिधिसभा चुनावमा मकवानपुर–२ बाट विजयी भए । महेशको राजनीतिक यात्रामा आमा सधैं दाहिने भइन् । टाढा–टाढासम्म कार्यक्रममा जानुपर्दा उनले कहिल्यै पनि रोकिनन् । बरु बिस्तारै स्थानीय पत्रिकाहरूमा छोराको नाम र फोटो छापिँदा भने फुरुङ्ग हुन थालिन् ।महेशका दाइ दिनेश कलेजमा पढाइकै कारण चर्चित भए । सबैले उनलाई दिनेश बर्तौलाको भाइ भनेर चिन्थे । महेशलाई कताकता लाग्थ्यो, ‘म त आफ्नै नामले चिनिनुपर्छ ।’ उनको पढाइ मध्यम थियो । यद्यपि सामाजिक काम र राजनीतिक अभियानबाट भने आफूलाई चौतर्फी चिनाउँदै लगे । उनी कक्षा १२ पढ्दै गर्दा देशमा सशस्त्र युद्ध चलिरहेको थियो । त्यतिबेला युद्धविराम हुँदा उनी एक जना सहयात्रीसँग मेची–महाकाली साइकल यात्रामा हिँडे । यो अभियानको उद्देश्य थियो– युद्धविराम सफल बनाऔं । शान्तिको प्रचार गर्दै हिँडेको ६७ दिनको यात्रामा फेरि युद्धविराम भंग भएको खबर आयो । ‘त्यसबीचमा टेलिफोन पनि भएन, हामी घरपरिवारबाट बेखबर थियौं । हामी हरेक ठाउँ पुगे पनि रेडियो नेपालको सम्पर्कमा पुग्थ्यौं । रेडियोले समाचार बनाउँथ्यो,’ महेश सम्झन्छन् । त्यतिबेला घर पुग्दा चिन्तित मुद्रामा बसिरहेकी आमा छोरालाई देखेपछि अत्यन्तै खुसी भइन् । महेश सांसद बन्दा आमाको आँखामा सबैभन्दा खुसी महसुस गरेका थिए ।अहिले पनि आमा छोराहरूलाई छिनछिनमा फोन गर्छिन् । काठमाडौं बाहिर जानुपर्‍यो भने महेश सधैं आमालाई जानकारी गराउँछन् । ‘म काठमाडौं बाहिर जाँदै छु भने हरेक छिन फोन आइहाल्छ । दिनमा चार पटकसम्म त कहाँ पुग्यौ, के खायौ भनेर सोध्नुहुन्छ,’ महेश सुनाउँछन् । महेश राजनीतिमा सक्रिय भएपछि बेला–बेलामा आलोचना र टिकाटिप्पणी पनि आउँछन् । आमालाई सबैभन्दा चिन्ता यही कुराको हुन्छ आजकल । ‘टीभीहरूमा कहिलेकाहीं आलोचना सुन्नुपर्‍यो भने उहाँ एकदम दुःखी हुनुहुन्छ । धन्न सामाजिक सञ्जालमा आएका कमेन्टहरू पढ्न जान्नुहुन्न । नत्र त अचेत नै हुनुहुन्थ्यो होला,’ महेश हाँस्दै भन्छन् ।एक पटक बालाई त्यस्तै पर्‍यो । एउटा विषयमा बोल्दा अदालतका निर्णयविरुद्ध महेशले संसद्मा बोलेका थिए । उनीविरुद्ध मानहानिको मुद्दा पर्‍यो । ‘मेरो मुद्दाको म्याद तामेली हेटौंडामा भयो । संयोगवश म्याद बुझ्न बा जानुभएछ । सांसद भएर काठमाठौं पठाएको छोरालाई सर्वोच्चबाट मुद्दा । छोरा सिद्धियो भनेर आतिएका बा थचक्कै बस्नुभएछ । केहीबेर अचेतझैं हुनुभएछ,’ महेश प्रसंग जोड्छन् ।महेशका पाँच दाजुभाइ सबै आ–आफ्ना क्षेत्रमा सक्रिय छन् । जेठा शिक्षक, माइलो दाइ हाइड्रो कम्पनीमा सीईओ, महेश सांसद, काइँलो जागिरे र कान्छो अमेरिकामा । आमा पाँचै छोराहरूलाई बारम्बार भनिरहन्छिन्, ‘बरु तिमीहरू पानी खाऊ, भोकै पेट बस । तर कुनै पनि ठाउँमा गलत हात लम्काउने काम नगर । बरु रित्तो गोजीमा पैदल हिँड । विलासिताका नाममा हद पार नगर ।’महेश आमाको कुरालाई पाँचै भाइले शिरोपर गरेको ठान्छन् । जो जहाँ पुगे पनि, जति नै उचाइ लिए पनि आमाले नचाहेको बाटो कुनै दाजुभाइ नहिँडेको लाग्छ महेशलाई । ‘आमा हाम्रो जीवनमा हरेक दिन सीमाभित्रको मेन गेटमा डन्डा लिएर खबरदारी गरिरहनुभएको छ । त्यसकारण पनि हामी हिँड्ने बाटोमा सतर्क छौं,’ महेश गर्विलो सुनिन्छन् ।"
"त्यो श्यामश्वेत नारायणगढ, यो चकाचौंध भरतपुर","चितवन — भरतपुर नगरपञ्चायतको श्यामश्वेत दृश्यदेखि भरतपुर महानगरपालिकाको चकमक उज्यालोसम्मका सबै दृश्य सम्झनामा छन्, रामु परियारसँग ।२०२२ सालमा तनहुँको मनपाङबाट उनका बाबु निर्मल वैधकोटी (परियार) अवसरको खोजीमा यता आएका थिए । तत्कालीन नारायणगढ गाउँपञ्चायतमा कटुवाल बनेर उनले धेरैलाई धेरै खबर सुनाए । यिनै निर्मलका कान्छा छोरा रामु अहिले बदलिँदो सहरको साक्षी भएका छन् ।तत्कालीन नगरपञ्चायतले नै वृक्षारोपण गरेको नगर वनमा २०४७ सालमा वन हेरालुको जागिर खाएका थिए रामुले । तीन वर्षपछि उनले जागिर बदले । भरतपुर महानगरपालिका-३ को कार्यालय नारायणगढ बजारकै व्यस्त पुल्चोकदेखि लगभग डेढ किलो मिटर तल पश्चिममा छ । अहिले यही अफिसमा चार वर्षदेखि कार्यालय सहयोगीको भूमिकामा छन्, ५५ वर्षीय रामु । उनी घर आडैको वडा कार्यालयमा सरुवा भएर आउनुभन्दाअघि उनी भरतपुर नगर कार्यपालिका कार्यालयमा थिए ।उनी कार्यालयमा आएका पत्र दर्ता गर्छन्, चलानी नम्बर राख्छन्, फाँटबाट आउने निर्देशन पूरा गर्छन् । तर यही काम गर्दागर्दै उनले तीव्र गतिमा फेरिएको यो सहरको बदलिँदो आयामलाई नियालेका छन् । कुन चोक कसरी फेरियो, सहर कुन भागतिर कसरी फैलियो र कुन गुल्जार चोक हेर्दाहेर्दै सुनासान बन्न थाल्यो सबै हिसाब उनले राखेका छन् ।पुल्चोकको पश्चिम नदी किनारको बाटो छेवैमा छ शताब्दी पुग्न लागेको एउटा पुरानो चौतारो । यो चौतारोमा कुनै समय कति धेरै पैदलयात्रु र भरिया सुसाउँथे भन्ने सम्झनादेखि अहिलेको व्यस्त पुल्चोक वरपर कति घर थिए भन्नेसम्मका सम्झना उनीसँग छन् । ‘मैले जान्दासम्म पनि त्यहाँ जम्मा ६ घरहरु थिए । दुईवटा टायलले छाएका र अरु खरको छाना भएका,’ उनी पुराना दिन सम्झिन्छन् ।ती ६ मध्ये एउटा घर रामुको थियो । खरले छाएको अनि सालको फलेकले बारेको । २०२७ सालमा यही घरमा जन्मेमा रामुले यही चौतारो र नारायणी नदीको संगता बाल्यकाल बिताए । नारायणीको कञ्चन पानी गाग्रीमा उभाएर ल्याएर खाए । उनले सुनाए, ‘बर्खामा नदीकै पानी खान्थ्यौं । गाग्रीको मुखमा सुतीको कपडा राखेर धमिलो पानी छान्थ्यौं । छानेको पानीमा फिटकिरी राखेर शुद्ध पारिन्थ्यो ।’ तर पानी पिउने यही नारायणी नदी उनले हेर्दा हेर्दैअर्कै भयो । उनले सुनाए, ‘अहिले त बर्खाको भेलको धमिलो नारायणीको के कुरा हिउँदमा पनि पिउन योग्य पानी हुँदैन । अहिले त नारायणीको पानीमा मान्छेले हात खुट्टासमेत हम्मेसी धुँदैनन् ।’हिजोआज नारायणगढ यति व्यस्त र होहल्लाले भरिएको छ कि नजिकै बोलेको सुन्न पनि कानलाई चनाखो राख्नुपर्छ । रामुले आफ्ना बाबु कटुवाल हुँदाताकको समय सम्झिँदै भने, ‘बाले एक चोकमा उभिएर कराएको खबर चारैतिर सुनिन्थ्यो ।’ उनका बाले त्यतिबेला बेलचोक, सहिद चोक, लीला चोक, पुतली बजार, जहाँ अलिक झुरुप्प घर थिए त्यहाँ मात्रै बेस्सरी चिच्याउँथे । ‘अहिले त होहल्ला मात्रै छ,’ रामु भन्छन् ।नारायणीमा पुल नभएकाले ठूला डुंगाबाट ओहोरदोहोर गर्नुपर्थ्यो । रामु पनि ३०/३५ जना मान्छे बोक्ने त्यही डुंगाबाट चढेर कहिलेकाहीँ नारायणी तर्थे । वडाको कर्मचारी भएकाले बाबुले एकफेर डुंगाको कर उठाउने काम गरेको घुर्मैलो सम्झना पनि रामुसँग छ । उनका अनुसार त्यतिबेला तत्कालीन गाउँ पञ्चायतले एउटा डुंगाबाट २०/२५ पैसा कर उठाउँथ्यो ।२०४२ सालमा नारायणी नदीमा पुल बन्नुभन्दा अघि त्यसभन्दा एक किलोमिटर पूर्व लीला चोकमा चहलपहल हुन्थ्यो । यात्रुहरु लीला चोकबाटै डुंगा चढेर नदीपारि जानेआउने गर्थे । नारायणी नदीमा भैंसी आहाल बसाउन लगेको बेलाको एउटा सम्झना रामुको मनमा ताजै छ । तिथिमिती त उनको सम्झनामा छैन तर त्यस दिन उनले नदी किनारबाटै नारायणी नदीमा डुंगा ढलपल ढलपल गर्दै दुर्घटनामा परेको देखे । रामुका अनुसार त्यतिबेला नारायणी नदीमा पुल बन्न पिल्लर बनाउने काम भइरहेको थियो ।बन्दीपुर र अन्य पहाडी जिल्लाबाट बसाइँ सर्नेहरुका कारण यो सहरको रौनक फेरिन थालेको थियो । रामुले कसरी हेर्दाहेर्दै पुल्चोक बजार क्षेत्रमा परिणत भयो भनेर सुनाए । सुरुमा त ससाना घर मात्रै थिए । बन्दीपुरबाट आएका साहुहरुले इँटाको गारो भएको घर बनाएको उनले देखेका छन् । बजार बढ्दै जाँदा विस्तारै माटोको जडानले इँटाको गारो, काठका लामा र मोटा चौकस राखेर तला बनाइने ‘कडी पाते’ छत भएका घर बन्न थाले । उनले २०५० सालपछि मात्रै सहरमा कंक्रिटका घर थपिने क्रम बढ्न सुरु भएको र जग्गा किनबेच मौलाउन थालेको बताउँदै भने, ‘त्यसपछि त नारायणगढ छिटोछिटो फेरिन थाल्यो ।’४० को दशकसम्म मोटरगाडीभन्दा धेरै साइकल र मान्छेले नै पाइडल चलाएर मान्छे बोक्ने तीन पाङ्ग्रे रिक्साको ताँती देखिने सहरमा बिस्तारै साइकल र रिक्साको संख्या घट्दै गए । गाडी, अटो रिक्सा र मोटरसाइकलको संख्या थपिए । बदँलिदो यो दृश्यको साक्षी रामुले यहाँ अरु धेरै परिवर्तनलाई नजिकबाट देखेका छन् । जस्तो कि, कुनै समय ठेउवा भन्ने आकासे निलो रङका चरा उनी नारायणीका छेउछाउमा खुबै देख्थे । मकैबारीमा सुँगाको हुल देख्थे अनि लाटोकोसेरोको बथान देख्न कुनै साइत कुर्नु पर्दैनथ्यो । तर अहिले त यस्तो सम्झनाका कुरा पनि मान्छेलाई पत्याउन मुस्किल पर्छ । उनले भने, ‘यहाँ मान्छे त बढे तर चरा हराए ।’२०१३ सालमा बस्ती विकास कार्यक्रम सुरु भएपछि बदलिन थालेको नारायणगढ आसापसको क्षेत्र २०७४ पछि झनै तीव्र स्वरुपमा बदलिएको छ । स–साना बाटा फराकिला भएका छन् अनि कालोपत्रे सडक गाउँगाउँसम्मै फैलिएको छ ।तीव्र रुपमा सहरीकरण भएपछि नारायणगढ आसपासका खानेपानीका स्रोत सुक्दै गएको पनि उनले देखेका छन् । रामुका बाबुले २०४२ सालमा नारायणी छेवैको घरमा बसाइँ सरेपछि २४ फिट पाइप गाडेर धारा हालेका थिए । तर ६ वर्ष भयो त्यो धारा सुक्न थालेको । अहिले सरकारी धाराबाट पानी त आउँछ तर चरा हराएको, पानी सुक्न थालेको र नारायणी नदीको पानी मैलिन थालेको देख्दा उनको मनमा ख्याल आउँछ, यो विकास हो कि मान्छेको मनपरी ?बदलिएका धेरै कुराले उनको मन चस्स बनाउँछ । तर एउटा कुरामा भने उनी सन्तोकको अनुभव गर्छन् । जस्तो कि पहिले पहिले उनी प्रत्येक पाइलामा छुवाछुतको नमिठो अनुभव गर्थे । उनले सुनाए, ‘कसैको घर जाँदा हामीलाई जात मिलेर भनेर पिँढीमा उक्लन छेक बार लाउँथे । भाडा छोए पखाल्नुपर्ने, होटलमा चिया खाए पनि गिलास माझेर अलक्क सुक्ने गरेर राख्नुपर्ने ।’ तर भेदभावको यो चरम स्वरुपमा भने अहिले बदलिएको ठान्छन् उनी ।समयक्रममा नारायणगढले काँचुली फेर्‍यो । यहाँका मान्छे बदलिए । रामुकै जीवनमा पनि घामछाया चलि नै रह्यो । स्नातक उत्तीर्ण जेठो छोरा र १० कक्षा पढेका कान्छो छोरा नगर सेवाको जागिरमा प्रवेश गरेकामा रामुलाई सन्तोक छ । तर यो सहर जति छिटोछिटो बदलियो त्यही गतिमा आफ्नो जीवनका दुःख र संघर्ष बदलिन नसकेको चिन्ता भने उनीसँग छ । उनले कुराकानीको बिट मार्दै भने, ‘बजार त कहाँबाट कहाँ पुग्यो । तर हाम्रो हालत उही कान्लामुनिको भ्यागुतो कान्लैमुनि भनेझैं ताल छ ।’"
जहाँ चियासँगै कप पनि खान मिल्छ,"कास्की — ‘एउटा भेनिला, एउटा चक्लेट फ्लेबरको चिया बनाइदिनुस् न !’ एकातिर अर्डर लिनेबित्तिकै फेरि अर्को टेबलबाट यसरी बोलावट आइहाल्छ । गत जेठ १० यता पोखराको पृथ्वीनारायण क्याम्पस गेटको एउटा चिया पसल बिहानदेखि बेलुकासम्मै ग्राहकले भरिभराउ हुन्छ । चिया पिउन भीड हुनुको कारण हो – चिया पिउने कप । चिया पिएको कप खान मिल्ने भएकाले ‘चिया चपाउ’ले धेरैको ध्यान खिचेको छ ।कपजस्तै यो पसल सुरूवात र चर्चाको किस्सा पनि त्यति नै रोचक छन् । एउटा भिडियोकै कारण ‘चिया चपाउ’ले रातारात चर्चा कमायो । तर, यो नाफा आर्जनको उद्देश्यले खोलिएको चिया पसल होइन । पोखरा विश्वविद्यालय केन्द्रीय क्याम्पसमा उद्यमशीलतामा स्नातक अध्ययनरत मञ्जु तिवारी, स्तुति थापा, नम्रता पौडेल र यनिका भट्टराईले अनुसन्धानको प्रयोगात्मक गर्न यो पसल खोलेका हुन् । ‘पढाइकै सिलसिलामा हामीले चिया व्यवसायबारे ६ महिना लगाएर अध्ययन गरेका थियौं । त्यो अध्ययनअनुसार आठौं सेमेष्टरमा ६ महिना व्यवसाय गर्नुपर्ने हुन्छ,’ नम्रताले सुनाइन्, ‘६ महिनालाई गरेको काममा यस्तो भीडभाड होला भन्ने कल्पना नै थिएन ।’सातौं सेमेस्टरमा क्याम्पसमा नयाँ व्यवसायको बिजनेस प्लान बुझाउनुपर्ने थियो । त्यसमा दुई वटा विषयमा ध्यान दिन भनियो । पहिलो- वातावरणमैत्री व्यवसाय । दोस्रो- चल्तीको व्यवसायभन्दा फरक । यसपछि चार जनाको समूहले अध्ययनको विषय खोज्न थाल्यो ।काठमाडौंमा जस्तै पोखरामा पनि थरीथरी नाम दिएर चिया पसल खुल्न थालेका छन् । उनीहरूले पोखरामा चिया व्यापारको सम्भावना र समस्याबारे अनुसन्धान गर्ने निधो गरे । अरूले पनि बेचिरहेको चियालाई कसरी फरक बनाउने ? चार साथीले वातावरणमैत्री र नवीनतम योजना खोज्न घोत्लिए । ‘गुगलसँग चिया पसल गर्न इनोभेटिभ आइडिया माग्यौं । त्यहाँ इडिबल कप (खान मिल्ने कप) भेटियो,’ मञ्जुले भनिन् ।सातौं सेमेस्टरमा ६ महिना लगाएर चियामै अनुसन्धान सकियो । भारतबाट ‘इडिबल कप’ मगाएर प्राध्यापकलाई चिया पिलाए । अनुसन्धानपछि त्यतिबेला आधा काम सकियो । आठौं सेमेस्टर सुरू भयो । यसमा अघिल्लो सेमेस्टरकम गरेको अनुसन्धानअनुसार ६ महिना व्यवसाय गर्नुपर्थ्यो । अनुसन्धान मात्र गर्दा र व्यवसाय नै गर्दा हुने फरक विद्यार्थीलाई अनुभव गराउन प्रयोगात्मक गर्न भनियो ।सबैले घरमा सोधे । पढाइकै विषय भएकाले पसल खोल्न सबैले अनुमति पाए । मञ्जुलाई आमा-बुवाले सोधेका थिए- त्यत्रो एक सय डिग्री तातो हाल्दा नपग्लिएको कप पेटमा गएसी कसरी पग्लिन्छ ? उनले कप मकै, गहुँबाट बन्ने जानकारी गराइन् । चिया हालेपछि ‘इडिबल कप’को आयु आधा घण्टा हुन्छ । आधा घण्टासम्म चिया नपिए कप पग्लिन्छ ।चिया पसल त खोल्ने तर कहाँ ? ‘इडिबल कप’ मा ग्राहकको चासो र प्रतिक्रिया बुझ्नु थियो । ६ महिनाको व्यवसाय भएकाले धेरै ठाउँ पनि चाहिएको थिएन । सुरूमा पोखराको जिरो किलोमिटरमा ६ महिनालाई व्यवसाय गर्न सटर खोजे । त्यहाँ खोजेजस्तो ठाउँ पाइएन । यसपछि उनीहरू बगर पुगे जहाँ त्रिभुवन विश्वविद्यालयअन्तर्गत देशकै ठूलो आंगिक क्याम्पस पृथ्वीनारायण क्याम्पस छ । उनीहरूलाई लाग्यो- क्याम्पस पनि छ, मान्छेको चाप पनि छ, विद्यार्थीले गरेको भनेपछि विद्यार्थी पक्कै आउलान् ।तीन दिन लगाएर सटर खोजिरहँदा नाम जुराइसकेका थिए । चिया पिउने, कपलाई खान मिल्ने भएपछि हाँसो मजाकमै ‘चिया चपाउ’ नाम जुरेको थियो । यो नाम नै अहिले ग्राहकको धेरै चाप हुनुको कारण भएको मञ्जुले सुनाइन् । ‘चिया चपाउ नाम नै यूनिक भयो । अहिले कहाँ रहेछ ठाउँ भनेर कति धेरैको म्यासेज आइरहेको छ,’ उनले भनिन् । विद्यार्थीले खोलेको चिया पसल भएकैले धेरै विद्यार्थी नै ग्राहक बनेर चिया पिउन पुग्ने गरेका छन् ।‘चिया चपाउ’ खुल्दासम्म चार जनालाई अहिलेजस्तो भीड होला भन्ने कल्पना थिएन । त्यसैले उनीहरूले दुई वटामात्र टेबल, कुर्सी राखेर साँघुरो ठाउँ रोजेका थिए । जेठ १० मा चार जनाले सँगै सटर खोले । नरिवल फोडे । यसपछि पाठशालाको सिकाइलाई व्यावहारिक बनाउन ‘चिया चपाउ’ खुल्यो । त्यो दिन सबैले परिवारका सदस्यलाई बोलाएका थिए । सबैलाई चिया चखाए । ओपनिङ सकियो । राति सुत्नुअघि मञ्जुले मोबाइलमा दिउँसो खिचेका भिडियो हेर्न थालिन् । भिडियो जोडजाम गरेर टिकटक र इन्स्टाग्राममा पोस्ट्याइन् । क्याप्सन राखिन् – चिया चपाउन कहिले आउने ?बिहान उठेर इन्टरनेट खोल्ना साथ मोबाइलमा नोटिफिकेसन लगातार बजिरहृयो । टिकटकमा नसोचेको लाइक, कमेन्ट र भ्युज देख्दा मञ्जु अलमलमै परिन् । ‘यति धेरै नोटिफिकेसन आयो कि म आफैं कन्फ्युज भएँ । भिडियो त रातभरमै भाइरल भएछ । त्यो हेरेपछि कन्टेन्ट क्रिएटरहरू आफैं आउनुभयो,’ उनले सुनाइन् ।रातभरमै भिडियोमा १२ लाख भ्युज गएको थियो । हालसम्म उक्त भिडियो ४७ लाख पटक हेरिएको छ । भिडियो भाइरल हुँदाको दिन जेठ ११ मा खासै ग्राहक आएनन् । त्यसको भोलिपल्टदेखि चाप यस्तो हुन थाल्यो कि चार जनाले खाना खाने फुर्सद पनि पाउन छोडे । यसरी भीड हुनुको कारण चिया, कप र चियामा पाइने स्वाद हो । ‘चिया चपाउ’ मा इलाइँची, चक्लेट र भेनिला फ्लेबरको चिया पाइन्छ । चियाको कपमा पहिल्यै यो फ्लेबर मिसिएको हुन्छ । जब कपलाई खान थालिन्छ त्यसमा स्वाद भेटिन्छ । ‘गुलियो मन नपराउनेले इलाइँची खानुहुन्छ । नभए चक्लेट फ्लेबर धेरै जान्छ,’ नम्रताले भनिन्, ‘बुवाहरुले हामी सुगरको बिरामीलाई हुने सुगर फ्री पनि ल्याउनपर्‍यो भन्ने भएको छ । त्यसबारे सोच्नपर्ला ।’भेनिला फ्लेबर चियाको प्रति कप ६५, इलाइँची र चक्लेट फ्लेबरको समान ६०–६० रुपैयाँ मूल्य छ । चियामात्र बेचेर मासिक खर्च धान्न गाह्रो हुने अनुसन्धानले देखाएको थियो । त्यसैले उनीहरूले चाउचाउ, चटपट पनि बिक्री गर्छन् । तर, धेरैको रोजाइ चिया नै रहने गरेको छ । दैनिक कम्तीमा ५० देखि १ सय ३० वटासम्म समूह चिया पिउन ‘चिया चपाउ’ पुग्छन् । चिया राख्ने कप भारतबाट आयात गर्ने गरेको मञ्जुले बताइन् ।पोखरा विश्वविद्यालयले कोभिड–१९ पछि उद्यमशीलता विकासमा स्नातक पढाइ थालेको थियो । पहिलो ब्याचमा ३१ जना भर्ना थिए । आठौं सेमेस्टरमा आइपुग्दा २१ जना छन् । सुरूमा त अहिले ‘चिया चपाउ’ खोल्ने चारै जनालाई व्यर्थै पढिएछ भन्ने लागेको थियो । अहिले जब उद्यमशीलताबारे बुझे, आफैं उद्यमी बने यो विषय पढाइको महत्व बुझेका छन् । ‘सरसँग हजुरहरूले भनेर यो विषय पढ्यौं, अब काम पनि पाइँदैन भनेर रिसाउँथ्यौँ । पढ्ने र गर्ने त फरक हुन्छ । तर अहिले त ठिकै छ,’ नम्रताले सुनाइन् ।६ महिनापछि ‘चिया चपाउ’ के हुन्छ ? यो प्रश्नको जवाफ चारै जनासँग छैन । ६ महिना अध्ययनमै बिताउने र त्यसपछि मात्र निरन्तरता दिने–नदिनेबारे निर्णय गर्ने उनीहरूको योजना छ ।"
बदलिँदो धरानका साक्षी बनेका एक हकर,"धरान — साढे तीन दशकमा देशमा केके बदलियो ? केके बदलिएन ? यो प्रश्नको उत्तर अनेक तरिकाले दिन सक्छन्, धरानका ७५ वर्षीय कृष्णभक्त श्रेष्ठ । उनी कुनै दलका नेता होइनन्, कुनै अनुसन्धानकर्मी होइनन् तर पनि परिवर्तनका मसिना तिथिमिति र नेपाली समाजको बदलावका अनेक घटनाबारे जानकार छन् । नहुन् पनि किन, पछिल्ला ३६ वर्षयता उनी निरन्तर एउटै परिचयमा बाँचेका छन्, हकर ।धरानमा जन्मेर पनि कृष्णभक्तले लाहुरे हुने सपना देखेनन् । किनकि २००८ सालमा जन्मिएका उनी ६ महिनामै कोक्रोबाट लडेका थिए । त्यतिबेलै उनको खुट्टा भाँचिएको थियो । समयमै उपचार नभएकाले यही घटनापछि उनको दुवै खुट्टाको सन्तुलन गुम्यो । कृषक बाबुका छोरा कृष्णले १० कक्षाभन्दा माथि पढ्ने अवसर पनि पाएनन् । अपांगताकै कारण बाबुसँगै खेतीपातीमा पनि उनी रम्न सकेनन् । रेल्वे गाउँबाट धरान झरेर उनी हकर भए । त्यसयताको बदलिएको नेपालका हरेक खबरका उनी पाठक त भए नै, चोकचोक घुम्दै पत्रिका बेच्ने भएकाले बदलिँदो धरानको साक्षी पनि भए ।बोलीचालीमा उनले धरानको सबैभन्दा पुरानो हकरको परिचय पाएका छन् । तर यो पहिलोसँग उनको उनको लगाव भने छैन । बरु उनी हेर्दाहेर्दै पत्रिका कतिबेला आउँछ र देश दुनियाँको खबर थाहा पाइन्छ भनेर कुरिबस्ने धरानेहरु मोबाइलमा झुन्डिन थालेको दृश्यको साक्षी भए ।एक समय त यस्तो थियो, कृष्णलाई पत्रिका बेच्न भ्याइनभ्याइ थियो । धरानको पुरानो बजार, छाता चोक, रत्नरोड उतिबेलाका धरानका मुख्य बजार थिए । त्यहाँ थिए, मैनाली पुस्तक पसल र अन्य किताब पसलको लाइन । त्यहाँ एकबिहानै अखबार पढ्न आउनेको भिड लाग्थ्यो । अहिले धरानको चमकधमक भानुचोकको गतिबाट थाहा हुन्छ ।'तर त्यतिबेला त भानुचोक अहिलेजस्तो कहाँ हुनु,' उनले सुनाए, 'भानुचोक त्यतिबेला सुनसान थियो ।' २०४५ सालको विनाशकारी भूकम्पले धरानमा पुर्‍याएको क्षति र मृतकको सम्झनामा हङकङ र मकाउका आप्रवासी नेपालीले हङकङको घण्टाघरमा आधारित भएर करिब ५६ लाखमा खर्चेर २०४८ सालमा भानुचोकमा घण्टाघर ठड्याए । अनि त भानुचोक चम्किन थाल्यो । उनले सुनाए, 'कति छिटो समय बद्लिएजस्तो लाग्छ, पहिला सुनसान त्यो भानुचोकका गल्लीहरुमा अहिले भिडभाड छ ।'कृष्णलाई स्पष्ट सम्झना छ, माओवादी जनयुद्ध उत्कर्षमा पुगेका बेला र जनआन्दोलनताक अखबारको बिक्री उत्पात थियो । किनकि खबरका अरु माध्यम पनि थिएनन् । उनले सुनाए, 'आज के समाचार छ, कहाँ के भयो, हिरोहिरोइनले केके गर्दैछन्, कुन फिल्म लाग्दैछ, त्यसमा ककसले खेलेका छन् भन्नेसम्मका विषयमा मानिसमा कौतूहल थियो । त्यसलाई मेटाउने एउटै माध्यम पत्रिका थियो ।'सुरुमा ११ वडा मात्र रहेको धरानलाई २०३५ सालमा पूर्वतर्फ रहेको बाँझगरा गाँउ पञ्चायत र पश्चिमतर्फ रहेको घोपा गाउँ पञ्चायतको केही क्षेत्रलाई गाभेर क्षेत्र विस्तार गरी १९ वडामा विभाजन गरिएको थियो । २०७१ वैशाख २५ गतेको मन्त्रिपरिषद्को निर्णयअनुसार पाँचकन्या गाविसलाई पनि धरान नगरपालिकामा गाभेर २३ वडा कायम गरेकोसम्मका घटनाका साक्षी हुन् कृष्ण ।२०७१ मंसिर १६ मा भने विष्णुपादुका गाविसलाई पनि धरान नगरपालिकामा गाभेर २७ वडा कायम गरी धरान उपमहानगरपालिमा बढोत्तरी भयो । धरानलाई कृष्णले अखबारका समाचारमार्फत चिनेका छन् अनि पैदलै यसका चोकचोक घुमेर बुझेका छन् । उनले पूर्वी पहाडी जिल्ला जाने मुख्य रुटका रुपमा धरानको चहलपहल देखेका छन् अनि पहाडी क्षेत्रबाट कैयौं दिन पैदलै नुन किन्न आउनेहरुको दु:ख पनि । उपचारको खोजीमा धरान झरेकादेखि यहीँ बसेर भविष्य खोजिरहेकासम्म सबैसबैलाई देखेका छन् उनले । बदलिँदो धरानको साक्षी उनले सुनाए, 'हेर्दाहेर्दै धेरै कुरा बदलियो ।'माओवादी द्वन्द्वको उत्कर्षमा हकर काम गर्न पनि उनलाई आपत परेको थियो । उनले लुकीछिपी पत्रिका बेच्थे । त्यतिबेलाको समय सम्झिँदै उनले सुनाए, 'बाटो-बाटोमा माओवादीका मान्छेहरु भेटिनथ्यो । तिनीहरुले मलाई कमरेड-कमरेड भनेर बोलाउथे । जबकि म स्वतन्त्र थिएँ ।'हकर भएकैले उनी देश दुनियाँको खबर पाठकहरुले भन्दा छिटो पाउँथे । त्यही भएर कहाँ के हुँदै छ भन्नेदेखि ठूलासाना सबै नेता उनले सजिलै चिन्थे । जनआन्दोलनताक त उनलाई अखबार बेच्न भ्याइनभ्याइ हुन्थ्यो । अंगालोभरिको पत्रिका एकैछिनमा बेचेर सकिनथ्यो । स्थानीयदेखि राष्ट्रिय सबै पत्रपत्रिका बेच्दा उनी एक समय मासिक १५ हजार सजिलै कमाउँथे । उनले सुनाए, 'पत्रिकाको मूल्य ३ रुपैयाँ भएका बेला त्यति कमाइ सानो थिएन ।'इन्टरनेट घर-घरमा र मोबाइल हात-हातमा पुगेपछि पत्रिका पढ्नेहरु घटे । कृष्णको काम पनि घट्यो अनि कमाइ पनि । धरान-१६ स्थित पार्वती टोलमा ३५ सय कोठामा भाडा तिरेर बुढेसकालका दिन बिताइरहेका कृष्ण हिजोआज हरेक महिना बत्ती, पानी र बिजुली गरेर तिर्नुपर्ने झन्डै ५ हजार रुपैयाँ र अन्य खानपान खर्च कसरी जुटाउने भन्ने चिन्तामा हुन्छन् । बिहे गरेर घर गइसकेका ३ छोरीहरुले बेलाबखत उनलाई सम्झिन्छन् र दु:ख घटाइदिन्छन् । उनले भावुक हुँदै सुनाए, 'उतिबेला मैले जग्गा जमिन जोड्न पाइनँ, अलिकति सम्पत्ति जोडेको भए आफ्नै घर हुन्थ्यो होला । आज अर्काको घरमा भाडामा बस्नुपरेको छ ।'धरान खोलाका बगर र घना जंगलबाट सहरमा बद्लियो । अखबार पढ्नेहरु मोबाइलमा रत्तिने भए । तर कृष्णलाई आफ्नो जीवन झन्-झन् खराब हुँदै गएझैं लाग्छ । सबैथोक बदिलए पनि कृष्णको मेहनती स्वभाव बदलिएको छैन अनि उनको पेसा पनि ।पत्रिकादेखि डिजिटल युग आइपुग्यो तर कुष्णको जीवन भने कहिल्यै परिर्वतन भएन । झन् झन् बत्तर हुँदै गयो । सहर बद्लिएर नयाँ भए तर गरिबी र पुरानै रहनसहनले उनको जीवनमा केही नयाँ परिवर्तन ल्याएन । उनी अहिले पनि उस्तै छन् सरल, सादा र मेहनती ।पहिलेजस्तो उनलाई टोलटोलमा हिँडेर जानु पर्दैन । धरानमा गाडी नपुग्ने ठाउँ नै कहाँ छ र ? उनले सुनाए, 'पहिला कहाँ यस्तो सुविधा थियो र ! गाडी नै नदेखेको मैले अहिले बाटो-बाटोमा सवारी साधनको चाप देख्छु । पहिले र अहिलेको धरानमा आकाश पातलको फरक छ नि ।'कृष्णले मेहनती, सरल र असल मानिसको परिचय बनाएका छन् । भन्छन्, 'म एउटा पत्रिका बेच्ने साधारण मान्छे मात्र भएँ तर मेरो जीवनको कथा र अस्तित्व त धरानले लेखिदिएको जस्तो लाग्छ ।'"
हात्ती-पीडाले अनिदो छ बाहुनडाँगी,"झापा — गत मंगलबार बिहान । रातको २ बजेको हुँदो हो । मेचीनगर–४ बाहुनडाँगीस्थित शान्ति टोलमा जंगली हात्तीको एउटा बथान पस्यो । बिहानीको समय भएकाले टोलका सबै निद्रामा थिए सायद, अधिकांशले थाहा पाएनन् । २० वटाको संख्यामा गाउँ पसेका हात्तीले करिब आधा दर्जन परिवारको भाँच्न तयार भइसकको मकै खाइदिए । मकैका बोटहरु पेलेर सोत्तर बनाए । मकैबाली हेर्नुहुने रहेन, न बोटमा रहृयो भाँच्न लायक मकै नै ।शान्ति टोलकी ३८ वर्षीया सीता सुनारले करिब १० कट्ठा जमिनमा अँधिया मकै खेती गर्दै आएकी थिइन् । यसपटक मकै राम्रै फलेको थियो । ‘मकै राम्रो फल्छ भनेर चार सय रुपैयाँ किलो पर्ने बिउ ल्याएर रोपेका थियौं,’ सुपारीको बिरुवामा मल लगाउँदै गर्दा भेटिएकी उनले सुनाइन्, ‘तर, भाँच्न तयार भएको सबै मकै हात्तीले खाएर सखाप बनाइदियो । हात्तीको बथानले कुल्चिएका कारण घाँस पनि वस्तुलाई खुवाउन मिल्ने रहेन ।’त्यस रात आएको हात्तीको बथानले सीताको मात्रै मकै सखाप पारेन । शान्ति टोलकै चतुरमान सुनार, सूर्यबहादुर सुनार, जीवन पाण्डे लगायतको पनि भाँच्न तयार मकै उजाड बनाइदियो । सीताले मकैबाली लगाएको जमिन उनको आफ्नो होइन । जग्गाधनी भारतमा छन्, उनले अँधिया खेती गरेकी हुन् ।सीतालाई जंगली हात्तीले बाली क्षति गरेपछि राहत पाइन्छ भन्ने थाहा पनि छ । तर, राहतका लागि निवेदन दिँदा जमिनको धनीपुर्जा, नागरिकतालगायत कागजात चाहिन्छ । नागरिकता त उनीसँग छ तर, धनीपुर्जा कसरी हुनु, किनकि जग्गाधनी यहाँ छैनन् । 'राहत पाउन पनि ६ महिनाभन्दा धेरै समय लाग्छ,’ उनी भन्छिन्, ‘कसले त्यत्रो लेठो गरोस्, त्यसैले राहतका लागि निवेदन दिइनँ ।’त्यस रात जंगली हात्तीले सीताको एक पटकको बाली मात्रै खाइदिएन । उनको वर्षभरिको मेहनत, सालभरि खाने अन्न र परिवारको रोजीरोटी पनि खाइदियो । त्यसो त बाहुनडाँगीका लागि जंगली हात्तीको यो समस्या नौलो भने होइन । बाहुनडाँगी र जंगली हात्ती एक अर्काका पर्यायवाचीजस्तै छन् । तर, पछिल्लो समय यहाँका स्थानीयले भोगिरहेको समस्या भने फरक छ ।बाहुनडाँगीमा आजकाल पहिलाजस्तो एउटा, दुइटा मात्रै हात्ती आउँदैनन् । ५०–६० वटाको बथान नै आइपुग्छ । पहिला रैथाने हात्ती आउँथे, आजकल छावासहितका हात्ती पनि आउँछन् । बथान जहाँ पस्यो, त्यहाँको बाली नै सखाप हुन्छ । उठाउनलाई किसानको खेतमा केही बाँकी रहँदैन ।मंगलबार बिहानको राति शान्ति टोल पसेको हात्तीको बथानले यहाँ मात्रै करिब ४० मन मकै खाइदियो, मकैका बोट पनि सोत्तर बनाइदियो । टोलवासीसँग हात्ती धपाउने प्रयास गर्नुबाहेक अन्य विकल्प केही थिएन । हात्ती अघायो, बाटो लाग्यो । बिहान खेतमा हेर्दा न मकैका घोगा थिए, न खुवाउन मिल्ने घाँस नै ।यसैगरी शुक्रबार बिहानको राति करिब ४५ वटाको संख्यामा जंगली हात्ती मेची तरेर बाहुनडाँगी प्रवेश गरे । मेची बगरमा नेपाल प्रहरी, सशस्त्र प्रहरी लगायतका सुरक्षाकर्मी तैनाथ रहेर नेपाल प्रवेश गर्ने हात्तीलाई भारततर्फ नै धपाउने प्रयास गरे पनि पछिल्लो समय त्यो प्रयास सफल हुन सकिरहेको छैन । शुक्रबार बिहान पनि त्यही भयो ।हात्तीको हुल रातको एक बजेतिर बाहुनडाँगीका युवराज पोखरेलको सुपारी बगानमा पस्यो । एक बिघा जमिनमा करिब ६ सय बोट सुपारी लगाइएको बगानमा हात्तीको बथान पसेको थियो । बथानले फुल्दै गरेका चार सयभन्दा बढी सुपारीको बोट भाँचिदियो, फेरि नजाग्ने गरी ।‘सवा एक बजेतिर सुपारी बगानमा पसेको हात्तीको बथान बिहान करिब ३ बजेतिर मात्रै निस्कियो । तल्लोपट्टि मकैबाली थियो, मान्छेले छेकेर जान दिएनन् । पूर्वपट्टि प्रहरी चौकी छ, त्यहाँबाट साइरन बजाइदिए । उत्तरपट्टि पनि मान्छेले छेके । हात्ती जाने ठाउँ भएन,’ भाँचिएका सुपारीका बोट देखाउँदै युवराजका भाइ दिव्यराज पोखरेलले भने, ‘चारैतिरबाट छेकेपछि हात्ती सुपारी बगानमै घण्टौंसम्म रहृयो । सयौं सुपारीको बोट भाँचिदियो ।’मेची तरेर बाहुनडाँगी आइपुगेको हात्तीको बथानले अन्नबाली मात्रै खाँदैन । कहिले घर नै भत्काइदिन्छ, सुपारीका बोट भाँचिदिन्छ । बच्चासहित आएको हात्तीको बथानले अनेक बिगार गर्छन् । तर, बाहुनडाँगीवासीसँग साइरन बजाउने, हात्ती धपाउनेलगायतका प्रयास गर्नेबाहेक विकल्पै हुँदैन । बिहान हुन्छ, हात्तीको बथान मेची तर्छ । तर, फेरि अर्को दिन उस्तै !जंगली हात्तीले दिएको दु:खबाट बच्न बाहुनडाँगीवासीले के प्रयास गरेनन् ? माहुरी पाल्दा हात्ती गाउँसम्म आउँदैन भन्ने ठानेर माहुरीको घार घरघरमै राखियो । खेतबाली वरिपरि डोरी टाँगेर डोरीमा खुर्सानीको धुलो दलियो । यसो गर्दा हात्ती खेतबालीमा पस्दैन भन्ने थियो । हात्तीबारको रुख लगाउँदा खेतबालीमा हात्ती नपस्ला भनेर सयौंका संख्यामा हात्तीबारको रुख पनि लगाइयो । यही बाहुनडाँगी हो, जहाँ हात्तीको क्षतिबाट जोगिन सुरुङ खन्नेसम्मका कार्य भए । तर, यी कुनै प्रयास सफल भएनन् ।अन्ततः दशकौं भयो बाहुनडाँगीले हात्तीको त्रासबाबाट छुटकारा पाउन सकेको छैन । बरु यहाँ त झन्‌झन् पीडा थपिँदै छ । बाहुनडाँगीमा हात्तीले पुर्‍याएको क्षतिबारे वर्षौंदेखि जानकार स्थानीय नीलकण्ठ तिवारी भारतबाट आउने हात्ती रोक्ने एउटै उपाय सफल भएको बताउँछन् । त्यो हो सीमामा लगाइएको सोलार फेन्सिङ । ‘सोलार फेन्सिङ लगाएको वर्ष त ९८ प्रतिशत नै कम भएको थियो हात्ती आतंक । मेची तरेर हात्ती आउँदैनथे । यहीँका रैथाने हात्तीले बिगार गर्थे,’ उनी भन्छन्, ‘तर, समयक्रममा सोलार फेन्सिङ बिग्रँदै गयो । मर्मतसम्भारतर्फ खासै कसैको चासो गएन ।’उनका अनुसार अहिले सोलार फेन्सिङका अधिकांश संरचना बिग्रिएका छन् । कतिपय सामान हराएका छन् । यसलाई आवश्यक मर्मत गर्दै चुस्तदुरुस्त बनाउने हो भने हात्तीको क्षतिबाट बच्न सकिने उनी बताउँछन् । ‘नगर, प्रदेश, केन्द्रलगायत वन्यजन्तुका क्षेत्रमा काम गर्ने निकायले यसतर्फ गम्भीरतापूर्वक चासो देखाउनुपर्छ । नगरमा त यस विषयमा छलफल पनि भइरहेको छ । समयमा ध्यानाकर्षण भएर सोलार फेन्सिङलाई चुस्तदुरुस्त राख्ने हो भने हात्ती आतंक कम हुने थियो,’ उनी भन्छन् ।हात्तीको बथान मेची तरेर आउन थालेपछि बाहुनडाँगीवासी चैनले निदाउन नसकेको धेरै भइसक्यो । उनीहरुको एउटै माग छ । त्यो हो, भारतबाट आउने जंगली हात्तीलाई रोकियोस् ।सोमबार दिउँसो (आज) पनि पनि मेचीनगर–२ मा जंगली हात्तीको बथान नै पसेको छ । जसका कारण यहाँका स्थानीय नागरिक त्रसित छन् । बिहानदेखि नै मेचीनगर–२ स्थित मगर डाँडामा भने २० वटाभन्दा बढी जंगली हात्ती डुलिरहेका छन् । उक्त हात्ती चिया बगान, बाँसघारी लगायतका स्थानमा छलिँदै भौंतारिरहेको स्थानीय प्रबिन चापागाईले जानकारी दिए ।मेचीनगर नगरपालिकाका प्रमुख प्रशासकीय अधिकृत अग्निप्रसाद अधिकारी समस्या न्यूनीकरणका लागि नगरमा पटकपटक छलफल चलिरहेको बताउँछन् । उनका अनुसार नगरमा मात्रै नभएर जिल्ला प्रशासन कार्यालय, सुरक्षा संयन्त्र लगायतको उपस्थितिमा समेत हात्तीको क्षति न्यूनीकरणबारे बृहत् छलफल चलाउने तयारी भइरहेको छ ।छलफलले मात्रै त हात्तीले दिएको दु:ख कम नहोला ! जीर्ण बन्दै गएको सोलार फेन्सिङको मर्मतका लागि चाहिँ नगरको योजना के छ ? भन्ने प्रश्नमा उनी भन्छन्, ‘यदि उपल्लो कुनै पनि निकायबाट सोलार फेन्सिङका लागि पहल नभए, रकमको स्रोत सुनिश्चित नभए के गर्ने भन्नेबारे समेत नगरमा छलफल चलिरहेको छ । नगरले मर्मतका लागि आवश्यक केही बजेट छुट्याउँछ ।’डिभिजन वन कार्यालय झापाका प्रमुख भरतबाबु श्रेष्ठ चालु आर्थिक वर्षमा ९ लाख ५६ हजार बजेट विनियोजन भएर सोलार फेन्सिङ मर्मतको काम भइरहेको बताउँछन् । ‘यहाँ यदि हात्ती र तारबार मात्रै थियो भने समस्या थिएन । तर, यहाँ त हात्ती छेक्न लगाइएको तार नै चुँडाएर नदीजन्य सामग्री ओसारपसार गर्ने बाटो बनाइएको छ । सीमा वारपार गर्ने मान्छेले पनि तार चुँडाइदिन्छन् । यस प्रकारका समस्या पनि छन् सीमामा,’ उनी भन्छन्, ‘यद्यपि हात्तीका बथान रोक्नका लागि सोलार फेन्सिङ नै उपयुक्त लागेर मर्मतको काम भइरहेको छ ।’"
चिनियाँ राष्ट्रपति सीको सार्वजनिक अनुपस्थितिले बढाएको शक्ति हस्तान्तरणको चर्चा,"काठमाडौँ — चिनियाँ राष्ट्रपति सी जिनपिङ जुन २४ यता सार्वजनिक कार्यक्रम र ‘ब्रिक्स’ सम्मेलनमा समेत नदेखिएपछि उनको अनुपस्थिति राजनीतिक वृत्तमा निकै चासो र अड्कलबाजीको विषय बनेको छ ।सीको पछिल्लो अनुपस्थितिले चिनियाँ कम्युनिस्ट पार्टी (सीसीपी) भित्र शक्ति सन्तुलनमा केही गम्भीर फेरबदल भइरहेको अनुमान गरिएको छ । सर्वशक्तिमान चिनियाँ राष्ट्रपतिले आफ्ना केही अधिकार हस्तान्तरण गरेर अवकास लिने तयारी गरेको हुनसक्ने 'द हिन्दू' ले उल्लेख गरेको छ ।राष्ट्रपति सी जिनपिङलाई पछिल्लो एक महिनामा जम्मा दुईपटक मात्रै सरकारी सञ्चार माध्यमले देखाएका थिए, सिंगापुर र न्युजिल्यान्डका प्रधानमन्त्रीहरूसँगको भेटमा। । यसअघि उनी जुन ४ मा बेलारुसका राष्ट्रपति अलेक्सान्दर लुकाशेन्कोसँग भेटघाटका क्रममा सार्वजनिक रूपमा देखिएका थिए । ब्रिक्स सम्मेलनमा सीको अनुपस्थितिलाई बेइजिङले ‘तालिका मिलेन’ भन्ने कारण दिए पनि यसलाई विश्लेषकहरूले आन्तरिक सत्ता समीकरणसँग समेत जोडेर हेरेका छन् ।प्रधानमन्त्री ली छ्याङले ब्रिक्स सम्मेलनमा चिनियाँ प्रतिनिधिमण्डलको नेतृत्व गर्दै आफूलाई अन्तर्राष्ट्रिय कूटनीतिमा थप सक्रिय गराएका छन् । सीसीपीको पोलिटब्युरोले जुन महिनाको अन्त्यतिर पारित गरेका नयाँ नियमहरूले पार्टी अन्तर्गतका आयोग र समूहहरूलाई बढी जिम्मेवारी दिने प्रयास गरेको सञ्चार माध्यमहरूले उल्लेख गरेका छन्।यस्ता समूहहरूले केही समय अघिसम्म राज्य संयन्त्रको प्रत्यक्ष मातहत रहेका जिम्मेवारीहरू सम्हाल्न थालेका छन् । क्यालिफोर्निया विश्वविद्यालय सान डिएगोका चिनियाँ राजनीतिविज्ञ भिक्टर सीले भनेका छन्, 'सी अब दैनिक प्रशासनिक काममा धेरै नलाग्ने र आफ्ना नीति प्राथमिकता कार्यान्वयनमा निरन्तर निगरानी राख्ने प्रणाली तयार गरिरहेकाजस्तो देखिन्छन् ।'सीको यस्तो अचानक हराउने व्यवहार चीनमा नयाँ भने होइन । सन् २०२३ मा परराष्ट्र मन्त्री किन ग्याङ र रक्षा मन्त्री ली साङफु रहस्यमय रूपमा हराएका थिए । पछि, भ्रष्टाचार अनुसन्धानको कारण देखाउँदै उनीहरूलाई पदच्युत गरिएको थियो । यस्तो स्थितिमा सामान्यतया आन्तरिक सत्ता पुनर्संरचना वा शक्तिकेन्द्रमा हेरफेर हुने गरेको चिनियाँ राजनीतिक इतिहासले देखाउँछ । तर यसअघि सन् २०१२, २०२० र २०२२ मा पनि सी केही समय सार्वजनिक जीवनबाट एकाएक हराएका थिए । तर, पछिल्ला केही महिनामा उनको सार्वजनिक सहभागिता एकदमै कम देखिएको छ ।यसपटक स्थिति अलि फरक देखिएको प्रेस ट्रस्ट अफ इन्डियाको अनुमान छ । चिनियाँ सञ्चार माध्यम ‘साउथ चाइना मर्निङ पोस्ट’ लगायतमा प्रकाशित समाचारहरूका अनुसार सन् २०२७ को पार्टी कांग्रेसलाई लक्षित गर्दै सीले सम्भावित शक्ति हस्तान्तरणको तयारी गरिरहेका हुन सक्छन् । यसैबीच पूर्वराष्ट्रपति हु चिन्ताओका समर्थकहरूको पुनः उदय र सम्भावित उत्तराधिकारीका रूपमा जनरल झाङ यौशियाको प्रभाव बढ्न थालेको पनि कूटनीतिक वृत्तमा चर्चा शुरू भएको छ।सीको स्वास्थ्य, भूमिकामा आएको ह्रास वा गम्भीर राजनीतिक रणनीति के हो भन्नेमा स्पष्टता आउन बाँकी भए पनि यो प्रकरणले चिनियाँ राजनीतिक फरक दिशातर्फ मोडिनसक्ने सम्भावना देखाएको छ । यसले सी जिनपिङ युगको अन्त्य नजिकिने त होइन भन्ने बहसलाई घनिभुत बनाएको छ।अमेरिकासँगको व्यापार सम्झौता र एकपछि अर्को भूराजनीतिक द्वन्द्वबीच सीको अनुपस्थितिले अघिल्ला चिनियाँ राष्ट्रपतिहरूले जस्तो दुई कार्यकालपछि अधिकार हस्तान्तरण नगरी कार्यकाल जारी राख्ने सीको योजनामा आशंका जन्माएको 'द हिन्दू'ले उल्लेख गरेको छ ।"
"ट्रम्प र नेतान्याहूबीच भेटवार्ता हुँदै, इजरायल–हमास सम्झौता ‘यसै साता’ हुने आशा","वासिङ्टन — इजरायली प्रधानमन्त्री बेन्जामिन नेतान्याहूले सोमबार अमेरिकी राष्ट्रपति डोनाल्ड ट्रम्पसँग भेट गर्न भएका छन् । राष्ट्रपति ट्रम्पले इजरायल र हमासबीच यसै हप्ता ‘सम्झौता’ हुने आशा व्यक्त गरेका छन् ।इजरायल र हमासबीच आइतबार साँझ दोहामा अप्रत्यक्ष वार्ता सुरु भएको छ । यसको उद्देश्य युद्धविरामको मध्यस्थता गर्नु र प्यालेस्टिनी कैदीहरूको बदलामा बन्धकहरूको रिहाइको लागि सम्झौतामा पुग्नु रहनेछ ।आइतबार ट्रम्पले सम्झौतामा पुग्ने ‘प्रवल सम्भावना’ रहेको बताएका थिए ।'हामीले धेरै बन्धकहरूलाई रिहा गरेका छौँ, बाँकी बन्धकहरूको सन्दर्भमा भन्नुपर्दा तिनीहरूमध्ये धेरै बाहिर आउनेछन्,' उनले पत्रकारहरूसँग भने ।नेतान्याहूले आइतबार विमानमा वासिङ्टनतर्फ प्रस्थान गर्नुअघि बोल्दै ट्रम्पसँगको भेटले यो सम्झौतालाई अगाडि बढाउन निश्चित रुपमा सहयोग पुग्ने बताएका थिए ।झन्डै दुई वर्षको युद्धपछि मानवीय संकटमा फसेको गाजा पट्टीमा अमेरिकी राष्ट्रपति ट्रम्पले युद्धविरामका लागि दबाब दिइरहेका छन् ।नेतान्याहूले भने, 'हामी सहमत भएका शर्तमा सम्झौतामा पुग्नका लागि ‘स्पष्ट निर्देशन’ सहित टोलीलाई दोहा पठाएको छु ।'यसअघि उनले अमेरिका समर्थित युद्धविराम प्रस्तावको मस्यौदामा कतार र इजिप्टका मध्यस्थकर्तामार्फत हमासले दिएको प्रतिक्रियामा ‘अस्वीकार्य’ माग रहेको बताएका थिए ।‘महत्वपूर्ण अभियान’वार्तामा संलग्न दुई प्यालेस्टिनी स्रोतले एएफपीलाई बताएअनुसार उक्त प्रस्तावमा ६० दिनको युद्धविराम, हमासले इजरायलद्वारा हिरासतमा लिएका प्यालेस्टिनीहरूको बदलामा १० जीवित बन्धकहरू र मतक बन्धकका शवहरू रिहा गर्ने लगायतका विषय छन् ।समूहले गाजाबाट इजरायलको फिर्तासहित केही सर्तहरू राखेको छ । वार्ताको क्रममा लडाईं पुनः सुरु नगर्न ग्यारेन्टी र संयुक्त राष्ट्रसङ्घको नेतृत्वमा सहायता वितरण प्रणालीलाई पुनः सुरु गनमाग पनि गरिरहेको छ ।इजरायलका राष्ट्रपति आइज्याक हर्जोगले आइतबार नेतान्याहूसँगको भेटपछि भने, 'नेतान्याहूको वासिङ्टनमा एउटा ‘महत्वपूर्ण अभियान’ छ, जसले हाम्रा सबै बन्धकहरूलाई घर फर्काउने सम्झौतालाई अगाडि बढाइरहेको छ ।'सन् २०२३ मा भएको आक्रमणका क्रममा प्यालेस्टिनी लडाकूले बन्धक बनाएका २५१ मध्ये ४९ जना अझै गाजामा रहेका छन्, जसमध्ये २७ जनाको मृत्यु भइसकेको इजरायली सेनाले पुष्टि गरेको छ ।"
यमनका हुथी विद्रोहीमाथि इजरायली आक्रमण,"काठमाडौँ — इजरायलले यमनका हुथी विद्रोही नियन्त्रित तीन बन्दरगाह र एक पावर प्लान्टमाथि आक्रमण गरेको छ। इजरायली रक्षामन्त्री इजरायल काट्जले हुथी लक्षित आक्रमण गरिएको र हुथीहरुले इजरायल लक्षित ड्रोन र ब्यालेस्टिक मिसाइल प्रहार जारी राखेमा ठुलो मुल्य चुकाउनुपर्ने बताएका छन् ।शनिबार मध्यरातीबाट गरिएको आक्रमण आइतबार बिहानसम्म चलेको थियो । इजरायली डिफेन्स फोर्स (आइडिएफ)ले हुथी समूहले इजरायल लक्षित गरेर तीनवटा ब्यालेस्टिक मिसाइल आक्रमण गरेको र तीमध्ये एक मिसाइल निष्तेज पारिएको बताएको छ । इजरायली सेनाले हुथी विद्रोही समुहले जहाजमा राडार प्रणाली जडान गरेर रेड सी (लाल सागर) हुँदै यात्रा गर्ने जहाजहरुलाइ ट्रयाकिङ गर्दै आएको दाबी गर्दै आएको छ ।सीएनएनका अनुसारहुथी सेनाले पनि इजरायली आक्रमण भएको पुष्टि गर्दै हवाइ रक्षा प्रणालीले निष्तेज पारेको दाबी गरेको उल्लेख गरेको छ । एसोसिसएट प्रेसका अनुसार हुथी विद्रोहीले लाल सागर हुँदै अघि बढिरहेको ग्रीक स्वमित्वको जहाजमाथि आक्रमण गरेपछि यो इजरायली आक्रमण भएको उल्लेख गरेको छ । अफ्रिका र मध्यपूर्वबीचमा फैलिएको रेड सीले हिन्द महासागरलाई स्वेज नहर र भूमध्य सागरसँग जोड्छ । २२५० किमि लामो र ३५५ किमि चौडा रेड सीको दक्षिणमा हिन्द महासागर र उत्तरमा स्वेज नहर र भूमध्य सागर छ। यो एसिया र युरोपबीचको सबैभन्दा छोटो समुद्री बाटो पनि हो।इजिप्ट, साउदी अरब, यमन, सुडान, इरिट्रिया र जिबोटीको सीमा जोडिएको रेड सीको क्षेत्रफल ४ लाख ३८ हजार वर्गकिमि छ। युरोप र एसियाबीच सामानहरू ढुवानीका लागि प्रयोग हुने विश्वको एक प्रमुख जलमार्ग भएकाले पनि हुथीहरुले यहाँ कायम राखेको गतिविधीमाथि संसारको चासो छ ।एसाेसिएट प्रेसलेहुथी विद्रोहीले लाल सागर हुँदै अघि बढेको कार्गो जहाज लक्षित आक्रमण गरेपछि पछिल्लो इजरायली आक्रमण भएको उल्लेख गरेको छ । एसोसिएट प्रेसले हुथीहरुको पछिल्लो आक्रमणले अमेरिका र पश्चिमा शक्तीलाइ चासोको विषय हुनसक्ने उल्लेख गरेको छ ।गत अक्टोबरमा इजरायल–हमास द्वन्द्व सुरु भएदेखि नै यमनका हुथी विद्रोहीहरू इजरायल र उसका निकट सहयोगी अमेरिका, यूकेलगायतका पश्चिमा मुलुकप्रति आक्रामक देखिएका थिए । नोभेम्बर १४ मा पहिलो पटक हुथी समूहका नेता अब्दुलले रेड सी भएर जाने इजरायली जहाजहरूलाई रोकिदिने घोषणा गरेका थिए ।त्यसलगत्तै नोभेम्बर १९ मा हुथीहरूले इजरायलको स्वामित्वमा रहेको ग्यालेक्सी लिडर नामक कार्गो जहाजलाई रेड सीमै सैन्य हेलिकोप्टर प्रयोग गरी आक्रमण गरेर कब्जामा लिए । त्यो बेला २२ जनालाई बन्धकसमेत बनाएका थिए । यो घटना पछि इजरायल र हुथी विच दुरी बढदै आएको छ । हुथी विद्रोहीले लाल सागर हुँदै अघि बढेका अमेरिकी कार्गो जहाजमाथि पनि बेला बखत आक्रमण गर्दै आएका थिए । यसकै प्रतिक्रियामा गत बैशाखमा अमेरिकी सेनाले यमनमा ८ सयभन्दा अधिक हुथी विद्रोही क्षेत्रलाई निशाना बनाएर हवाइ आक्रमण गरेको थियो । यमनको उत्तर–पश्चिमी भेगको अल्पसंख्यक जैदी (सिया मुस्लिमअन्तर्गत) को सम्प्रदायका हुसैन अल–हुथीले १९९० को दशकमा ‘अन्सर अल्लाह’ स्थापना गरेका थिए। यमनको सशस्त्र राजनीतिक तथा विद्रोही समूह अन्सर अल्लाहले हुसैनको नेतृत्वमा उत्तरी यमनस्थित आफ्नो क्षेत्रको स्वतन्त्रताका लागि युद्ध लडेका थिए। २००४ मा युद्धका क्रममा हुसैन मारिएपछि अन्सर अल्लाहको नाम ‘हुथी’ राखिएको हो। हाल यो समूहको नेता अब्दुल मलिक अल–हुथी हुसैनका भाइ हुन्। २०२३ मा अक्टोबरमा इजरायल गाँजामा हमाससँग लडाइमा होमीएसँगै हुथी विद्रोही र लेबनानस्थित हिजबुल्लाह समुहले इजरायमाथि आक्रमण गर्दै आएका छन् । रोयटर्सका अनुसार पछिल्लो एक महिना यता इजरायलले हुथी लक्षित आक्रमण गरेको थिएन् । इजरायली राष्ट्रपति बेन्जामिन नेतन्याहु अमेरिकी राष्ट्रपति डोनाल्ड ट्रम्पसँग भेटन जाँदै गर्दाको पृष्ठभूमीमा पछिल्लो घटना भएको हो ।"
"'ब्रिक्स'देखि झस्किए ट्रम्प, १० प्रतिशत अतिरिक्त शुल्क लगाउने चेतावनी","काठमाडौँ — अमेरिकी राष्ट्रपति डोनाल्ड ट्रम्पले ब्रिक्स देशहरूलाई १० प्रतिशत अतिरिक्त शुल्क लगाउन सक्ने चेतावनी दिएका छन् । ब्रिक्सको 'अमेरिका विरोधी नीति' लाई समर्थन गर्ने मुलुकलाई अतिरिक्त शुल्क लगाउने चेतावनी ट्रम्पले दिएका छन् ।राष्ट्रपति ट्रम्पले ट्रुथ सोसलमा लेखेका छन्, 'ब्रिक्सको अमेरिका विरोधी नीतमा आबद्ध हुने कुनै पनि मुलुकलाई अतिरिक्त १० प्रतिशत शुल्क लगाइने छ । यसमा कसैलाई पनि छुट दिइने छैन ।' यद्यपि ट्रम्पले आप्नो पोस्टमा अमेरिका विरोधी नीतिका बारेमा स्पष्ट रूपमा खुलाएका छैनन् ।सन् २००९ कम ब्राजिल, रुस, भारत र चीन र पछि थपिएको दक्षिण अफ्रिका समेतलाई बुझाउन ‘ब्रिक्स’नाम दिइएको हो । अहिले यसमा साझेदार मुलुकहरू थपिने क्रम तीव्र भएको छ । २०२४ मा दक्षिण अफ्रिकामा भएको पन्ध्रौं सम्मेलनले अर्जेन्टिना, इजिप्ट, इथियोपिया, इरान, साउदी अरेबिया र संयुक्त अरब इमिरेट्सलाई सदस्यका रूपमा थपेको थियो । पछि अर्जेन्टिनाले यो समूहमा सामेल हुने निर्णय थाती राख्यो ।तस्बिरहरू : भारतीय प्रधानमन्त्री नरेन्द्र मोदीको फेसबुक पेजबाटब्रिक्स देशका नेताहरू ब्राजिलको रियो दी जेनेरियोमा भेला भइरहेका बेला ट्रम्पको यस्तो चेतावनी आएको हो । ब्रिक्स समूहका मुलुकहरूले वर्तमान विश्वको आधा जनसंख्या, विश्वव्यापी तेल उत्पादनको ४० प्रतिशत र वस्तु निर्यात व्यापारको लगभग २५ प्रतिशत हिस्सा ओगट्छन् । त्यसैले पनि ब्रिक्सलाई पश्चिमा शक्तिको 'काउन्टर ब्यालेन्स' का रूपमा हेरिन्छ ।यस पटकको सम्मेलनमा चिनियाँ राष्ट्रपति सी चिनफिङ भने सहभागी भएनन् । आफ्नो १२ वर्षे राष्ट्रपति कार्यकालमा पहिलो पटक सी ब्रिक्स शिखर सम्मेलनमा अनुपस्थित भएका हुन् । त्यस्तै युक्रेनसँग युद्ध झेलिरहेका रुसी राष्ट्रपति भ्लादिमिर पुटिन पनि सम्मेलनमा सहभागी छैनन् । त्यस्तै भर्खरै इजरायलसँगको युद्धका कारण इरानी राष्ट्रपति मसूद पेजेश्कियान पनि ब्राजिल पुगेका छैनन् । विदेशमन्त्री अब्बास अराघ्चीले सम्मेलनमा इरानी प्रतिनिधित्व गर्नेछन् ।"
"टेक्सासमा बाढीको कहर : ७८ जनाको मृत्यु, ४१ जना बेपत्ता",टेक्सास — अमेरिकाको टेक्सास राज्यमा आएको बाढीमा परी अहिलेसम्म ७८ जनाको मृत्यु भइसकेको छ भने ४१ बेपत्ता छन् ।सबैभन्दा धेरै क्षति केर काउन्टीमा भएको छ । जहाँ ३८ बालबालिकासहित ६८ जनाको मृत्यु भएको छ । राहत तथा उद्धार अभियान जारी राखिएको छ । अधिकारीहरुले मृतकको संख्या बढ्नसक्ने बताएका छन् ।बाढीका कारण केर काउन्टीको नदी किनारास्थित क्याम्प मिस्टिक गम्भीर रुपमा प्रभावित भएको छ । यहाँ १० जना किशोरी र एक काउन्सलर अहिलेसम्म बेपत्ता छन् । खोज अभियानलाई यहाँ केन्द्रित गरिएको छ ।स्थानीय अधिकारीका अनुसार अहिलेसम्म २८ जनाको शब बरामद गरिएको छ । जसमा १० जना बालबालिका रहेका छन् । तर उनीहरुको अहिलेसम्म पहिचान भएको छैन ।टेक्सासका गभर्नर ग्रेग अबोटले कुनै पनि बेपत्ता मानिसको उद्धारका लागि सक्दो प्रयास गर्ने बताएका छन् । मौसम विभागले आगामी २४ देखि ४८ घण्टाभित्र यस क्षेत्रमा तुफान आउनेसक्ने चेतावनी दिएको छ ।
"अमेरिकाको टेक्सासमा बाढी : मृतकको संख्या ६७ पुग्यो, २७ किशोरी बेपत्ता","अमेरिका — टेक्सास राज्यको दक्षिण–मध्य क्षेत्रमा बाढीका कारण मृत्यु हुनेको संख्या ६७ पुगेको छ ।भीषण वर्षाका कारण जलाधार क्षेत्रको सतह अत्यधिक बढ्दा दुई दिनदेखि आएको बाढीका कारण मृत्यु हुनेको संख्या स्थानीय समयअनुसार सोमबार बिहानसम्म ६७ जना पुगेको हो ।अमेरिकी सञ्चारमाध्यम सिएनएनका अनुसार मृत्यु हुनेमा सबैभन्दा बढी केरि काउन्टीका ५९, ट्राभिसका ४, बर्नेटका ३ र केन्डाल काउन्टीका १ जना रहेका छन् । बाढीकै कारण माइस्टिक समर क्याम्पबाट ७ सय ५० मध्ये २७ जना किशोरीहरू बेपत्ता भएका छन् ।हन्ट टेक्सासमा रहेको नदीमा पानीको बहाव र सतह अत्यधिक बढ्दा किनारमा रहेको क्रिस्टियन क्याम्पमा रहेको २७ जना किशोरी बेत्तपा भएका हुन् । प्रहरीले उनीहरूको खोजी कार्य जारी राखेको छ । समर क्याम्पबाट उद्धार गरिएकी १३ वर्षीया एलिनोर लेस्टरले घटनाको विवरण सुनाउँदै भनिन्, ‘क्याम्प पूरै नष्ट भएको थियो । हेलिकोप्टरले हामीलाई लिन आयो । हामी डोरी समातेर पुल पार गर्दै पानीबाट निस्किएका थियौं ।’टेक्सासका गभर्नर ग्रेग एबटले उद्धार संयन्त्रले अहिलेसम्म ८ सय ५० जनालाई बाढीग्रस्त क्षेत्रबाटै सकुशल उद्धार गरिएको बताएका छन् । ‘हेलिकोप्टर, बोटिङ र प्रहरीलगायत उद्धार टोलीले हाल पनि उद्धारलाई जारी राखेका छन्’, उनले भने, ‘उद्धारका लागि हामी कुनै पनि हदसम्म पुग्न तयार छौं ।’उपगभर्नर ड्यान प्याट्रिकले बाढीको अवस्था खतरा नटरेको हुनाले मृतकको संख्या अझै बढ्न सक्ने बताएका छन् । उनले बाढीबाट जागिन र मृत्युबाट बचाउन उद्धारलाई थप सशक्त बनाउने प्रयास जारी रहेको अमेरिकी सञ्चारमाध्यममार्फत जानकारी दिएका छन् । ‘बाढीग्रस्त क्षेत्रमा पर्ने २० हजार जनसंख्या भएको एउटा सिंगो गाउँलाई हामीले उद्धारका लागि तयार हुनसमेत भनेका छौं,’ उपगभर्नर प्याट्रिकले भने ।बाढीग्रस्त क्षेत्रमा हालसम्म पानी, विद्युत् र सञ्चार सेवा पूर्ण रुपमा अवरुद्ध भएको छ । हाल बाढीबाट प्रभावित क्षेत्रमा करिब ५ सय सुरक्षाकर्मी र १४ वटा हेलिकप्टरले उद्धार कार्यमा सहयोग गरिरहेको गभर्नर एबटले जानकारी दिएको अमेरिकी सञ्चारमाध्यम एपीले उल्लेख गरेको छ ।टेक्सासका सैन्य अधिकारी मेजर जनरल थोमस सुएल्जरले आपतकालीन कर्मचारीले कम्तीमा एक हजार बढी स्थानीयलाई उद्धार गरेको र करिब ५ सय जनालाई हेलिकप्टरबाट सुरक्षित स्थानमा सारिएको बताए ।"
इजरायल–हमास युद्धविराम वार्ता दोहामा हुँदै,"जेरुसलेम — इजरायल र हमासबीच युद्धविराम र बन्धक मुक्तिसम्बन्धी अप्रत्यक्ष वार्ता स्थानीय समयअनुसार आइतबार कतारको राजधानी दोहामा सुरु हुने भएको छ ।इजरायली प्रधानमन्त्री बेन्जामिन नेतान्याहुको अमेरिका प्रस्थानअघि वार्ता सुरु हुन लागेको हो । उनी सोमबार अमेरिकी राष्ट्रपति डोनाल्ड ट्रम्पसँगको भेटवार्ताका लागि वासिङ्टन जाने बताइएको छ ।इजरायल–हमासबीचको युद्धविराम वार्ताका लागि कतारले मध्यस्थता गरिरहेको छ । नेतान्याहुले इजरायलका तर्फबाट वार्ता टोली आइतबार नै दोहा पुग्ने बताए । यद्यपि, उनले अमेरिकी समर्थनमा तयार गरिएको युद्धविराम प्रस्तावमा हमासले दिएको ‘स्वीकार्य नहुने माग’ हरू समावेश भएको टिप्पणी गरेका छन् ।एक प्यालेस्टिनी अधिकारीका अनुसार दोहामा सुरु हुने वार्ताले सम्भावित युद्धविरामका सर्त, बन्धक तथा बन्दीहरूको आदानप्रदान र गाजाको राफा नाका पुनः खोल्ने विषयमा केन्द्रित रहनेछ । हमासका तर्फबाट पनि वरिष्ठ नेता खालिल अल–हय्याको नेतृत्वमा वार्ता टोली दोहामा पुगिसकेको छ । यसअघि नेतान्याहुले इजरायली राष्ट्रपति इसहाक हेर्जोगसँग गाजाको अवस्था र क्षेत्रीय कूटनीतिक सम्बन्धबारे छलफल गरेका थिए ।प्रस्तावित ६० दिने युद्धविराम प्रस्तावअनुसार उक्त अवधिमा हमासले १० जना जीवित बन्धक र केही बन्धकका शवहरू फिर्ता गर्नेछ भने इजरायलले पनि केही प्यालेस्टिनी बन्दीहरूलाई रिहा गर्नेछ । हमासले पनि बन्धक बनाइएका इजरायली सैनिकहरू आंशिक रूपमा फिर्ता गर्ने प्रस्तावमा उल्लेख छ । हमासले युद्धविराम अवधिमा इजरायलका तर्फबाट पुनः हमला नहुने ‘ग्यारेन्टी’ गरिनुपर्ने र संयुक्त राष्ट्रसंघको खाद्यान्न वितरण प्रणाली पुनः लागू गर्ने माग पनि अघि सारेको बताइएको छ ।यसैबीच, गाजामा मानवीय अवस्था दिन प्रतिदिन गम्भीर बन्दै गएको छ । स्थानीयहरू खाद्यान्न अभावको चर्को मारमा जीवनयापन गर्न बाध्य छन् । दक्षिण गाजाको खान युनिसबाट करिमा अल–रासले भनेका छन्, ‘स्थानीय सर्वसाधारण पिठोका लागि मर्नु परिरहेको छ, हामी युद्धविरामको घोषणा होस् भन्ने आशामा छौं ।’ राष्ट्रसंघको मानवअधिकार कार्यालयले हालसम्म खाद्यान्न वितरणका क्रममा पाँच सयभन्दा बढी सर्वसाधारणको मृत्यु भएको उल्लेख गरेको छ । संयुक्त राष्ट्रसंघका अनुसार २१ महिना लामो यस युद्धमा गाजामा हालसम्म ५७ हजार ४ सयभन्दा बढीले ज्यान गुमाइसकेका छन् । दोहा वार्ताबाट दिगो युद्धविरामतर्फ प्रगति हुने आशा गरिएको छ । यद्यपि दुवै पक्षबीचका गम्भीर मतभेद अझै कायम रहेको बताइएको छ ।०००इजरायलमाथि हुथी समूहको मिसाइल हमलासाना–यमनको हुथी सशस्त्र समूहले आइतबार बिहान इजरायलमाथि ‘हाइपरसोनिक ब्यालिस्टिक मिसाइल’ हमला गरेको र त्यसलाई इजरायली रक्षा प्रणालीले रोक्न सफल भएको बताइएको छ । हुथीले प्यालेस्टिनीको समर्थन गर्दै इजरायलमाथि हमला गर्दै आएको छ ।यमनको उत्तर भागमा सक्रिय सशस्त्र समूह हुथीले लामो समयदेखि यमनमा आफ्नो क्षेत्रीय अधिकार र राजनीतिक स्वतन्त्रताका लागि संघर्ष गर्दै आएको छ । २०१४ देखि उनीहरूले यमनको राजधानी साना र अन्य धेरै भागहरू नियन्त्रणमा लिएर सरकारविरुद्ध विद्रोह गरेका हुन् । यमनमा साउदी अरेबिया नेतृत्वमा गठित गठबन्धनले हुथीलाई परास्त गर्न सैन्य हस्तक्षेप गरेपछि यमन लामो समयदेखि गृहयुद्धमा फसेको छ भने यसले गर्दा त्यहाँ गम्भीर मानवीय संकट निम्त्याएको छ ।हुथीहरूद्वारा सञ्चालित अल–मसिराह टीभीमा प्रसारित वक्तव्यमा हुथी सेनाका प्रवक्ता याह्या सारियाले उक्त मिसाइल इजरायलको बेन गुरियन विमानस्थल लक्षित गरिएको बताएका छन् । उनले क्षेप्यास्त्र हमलाले अस्थायी रूपमा इजरायलमा हवाई उडानमा अवरोध आएको र सर्वसाधारण सुरक्षाका लागि आश्रय स्थलहरूमा गएको दाबी गरे । नोभेम्बर २०२३ देखि हुथीहरूले इजरायलमाथि आक्रमण गर्दै आएका छन् भने गाजा संकटमा उनीहरूले प्यालेस्टिनीको समर्थन गर्दै आएका छन् ।"
टेक्सासमा बाढीमा परी मृत्यु हुनेको संख्या ५० पुग्यो,"हन्ट, संयुक्त राज्य अमेरिका — अमेरिकाको टेक्सास राज्यमा मुसलधारे वर्षाका कारण आएको विनाशकारी बाढीका कारण मृत्यु हुनेको संख्या अहिलेसम्म ५० पुगेको छ ।उद्धारकर्मीले हराइरहेका २७ जना बालिकाको खोजी जारी गरिरहेका छन् ।मध्य टेक्सासमा समुदायहरूमा पानी बढेपछि धेरै आकस्मिक बाढीको चेतावनी जारी गरिएको छ, ग्वाडालुप नदी बाढीका कारण मात्र ४५ मिनेटमा २६ फिट (आठ मिटर) ले बढेको थियो ।केर काउन्टीको ग्रीष्मकालीन शिविरमा सयौँ मानिस बसिरहेका समय आएको बाढीका कारण ठूलो संख्यामा मानवीय हताहत भएको हो ।बाढीप्रभावित क्षेत्रका शेरिफ ल्यारी लेइथाले भने, 'हामीले केर काउन्टीमा ४३ जना मृतकलाई उद्धार गरेका छौँ । तीमध्ये २८ जना वयस्क र १५ जना बालबालिका छन् ।'अन्य काउन्टीहरूमा पनि बाढीको असर परेको र धेरै पीडितहरू फेला परेका छन् । बाढीका कारण अहिलेसम्म (आइतबारसम्म) मृत्यु हुनेहरूको संख्या ५० पुगेको छ ।टेक्सास डिपार्टमेन्ट अफ इमर्जेन्सी म्यानेजमेन्टका प्रमुख निम किडले वायु, स्थल र जल सेनाले ग्वाडालुप नदीको किनारमा वेपत्ताहरूको खोजी कार्य जारी राखेका छन् ।उनले भने, 'बेपत्ता भएका सबै नभेटिँदासम्म उनीहरूको खोजी जारी रहनेछ ।'टेक्सासका गभर्नर ग्रेग एबोटले आफूले राज्यको विपद् घोषणालाई विस्तार गरिरहेको र राष्ट्रपति डोनाल्ड ट्रम्पसँग थप संघीय स्रोतको अनुरोध गरिरहेको बताएका छन् ।उपराष्ट्रपति जेडी भान्सले शनिबार उक्त विपत्तिलाई 'नबुझिने खालको त्रासदी' को संज्ञा दिएका छन् ।ठूलो मानवीय क्षतिटेक्सास राज्यको सार्वजनिक सुरक्षा विभागका निर्देशक फ्रिम्यान मार्टिनले लगातारको भारी वर्षाका कारण उद्धारकर्ताका लागि अवस्था चुनौतीपूर्ण बनेको बताए ।मार्टिनले यस विपत्तिलाई ‘सामूहिक हताहतको घटना’ भनेका छन् ।राज्य र स्थानीय अधिकारीहरूले नदीको किनारमा अवस्थित याम्प मैदानहरूसहित दर्जनौं सडक क्षेत्रमा यात्रा गर्ने बासिन्दाहरूलाई चेतावनी दिएका छन् ।सामाजिक सञ्जालमा सार्वजनिक भएका भिडियोमा १२ फिटसम्मको भारी वर्षाका कारण आएको बाढीले घर र रूखहरू बगाएको देखाइएको छ जुन केर काउन्टीको औसत वार्षिक वर्षाको एक तिहाइ हो ।"
वार्ताका लागि एक प्रतिनिधिमण्डल पठाउने इजरायलको निर्णय,"जेरुसेलम — गाजामा युद्धविराम र बन्धकको रिहाईको विषयमा हमाससँग कतारमा प्रस्तावित वार्ताका लागि इजरायलले आइतबार एक प्रतिनिधिमण्डल पठाउने निर्णय गरेको छ ।इजरायलका प्रधानमन्त्री बेन्जामिन नेतान्याहुको कार्यालयले हमासको अस्वीकार्य परिवर्तनको मागका बावजुद उनले निमन्त्रणा स्वीकार गरेको बताएको छ ।हमासले कतार, अमेरिका र मिश्रको मध्यस्थतामाको योजनामा परिवर्तन चाहेको थियो । शुक्रबार राति हमासले ६० दिनको युद्धविराम प्रस्तावमा सकारात्मक प्रतिक्रिया दिँदै वार्ताका लागि तयार रहेको बताएको थियो ।यद्दपि एक प्यालेस्टिनी अधिकारीका अनुसार हमासको प्रस्ताव संशोधनको माग अनुसार यदि स्थायी युद्धविरामको वार्ता असफल भयो भने फेरि युद्ध सुरु गर्न नहुने उल्लेख छ ।"
भारतमा रोयटर्सको एक्स एकाउन्ट 'ब्लक',"काठमाडौँ — भारतमा अन्तर्राष्ट्रिय समाचार संस्था रोयटर्सको आधिकारिक एक्स एकाउन्ट ब्लक गरिएको छ । कानुनी माग(लिगल डिमान्ड) का कारण रोयटर्सको एक्स एकाउन्टमाथि प्रतिबन्ध लगाइएको जनाइएको छ ।यद्यपि प्रतिबन्धबारे रोयटर्सले भने अहिलेसम्म केही प्रतिक्रिया दिएको छैन । रोयटर्सकै रोयटर्स टेक न्युज, रोयटर्स फ्याक्ट चेक, रोयटर्स पिक्चर्स, रोयटर्स एसियार रोयटर्स चाइनालगायतका ह्यान्डलहरू भने चलिरहेका छन् ।एक्सका अनुसार अमेरिकासहित केही देशमा यस्ता कानुन छन् जुन पोस्ट र एक्स एकाउन्टका सामग्रीमाथि लागू हुन्छन् । न्यायालयबाट आदेश आएमा सामग्रीहरू रोकिन सक्ने र स्थानीय कानुननअनुसार पनि एकाउन्टमाथि प्रतिबन्ध लाग्न सक्ने एक्सको भनाइ छ ।थोम्प्सन रोयटर्सअन्तर्गतको रोयटर्स समाचार संस्थामा विश्वभर २५ सय पत्रकार र ६ सयभन्दा बढी फोटोपत्रकार कार्यरत छन् ।"
इलन मस्कले घोषणा गरे नयाँ दल ‘द अमेरिका पार्टी’,"काठमाडौँ — अर्बपति इलन मस्कले अमेरिकामा तेस्रो राजनीतिक दल गठन गर्ने घोषणा गरेका छन् । शनिबार सामाजिक सञ्जाल ‘एक्स’मा पोस्ट गर्दै उनले ‘द अमेरिका पार्टी’को औपचारिक घोषणा गरेका हुन् । राष्ट्रपति डोनाल्ड ट्रम्पसँग मित्रता टुटेपछि मस्कले आफ्नै नयाँ राजनीतिक दल घोषणा गरेका हुन् ।‘फजुल खर्च र भ्रष्टाचारले देश जर्जर बनेको हुन्छ भने त्यहाँ लोकतन्त्र होइन हामी एक दलीय प्रणालीमा हुन्छौँ,’ मस्कले एक्समा लेखेका छन्, ‘आज, तपाईंहरूलाई आफ्नो स्वतन्त्रा फिर्ता दिन अमेरिका पार्टी गठन गरिएको छ ।’उनले जुलाई ४ मा अमेरिकी स्वतन्त्रता दिवसमा ‘के तपाईं दुई दलीय प्रणालीबाट मुक्ति चाहनुहुन्छ ?’ भन्ने प्रश्नमा एक्समा पोलसमेत गरेका थिए । सो सर्वेक्षणमा नयाँ दलका पक्षमा तेब्बर बढी समर्थन आएको उनको दाबी छ ।शुक्रबार ट्रम्पले कर कटौती र खर्च वृद्धिसम्बन्धी ‘बिग ब्युटिफुल बिल’ मा हस्ताक्षर गरेको पृष्ठभूमिमा मस्कले नयाँ दलसम्बन्धी घोषणा गरेका हुन् । उनले सो विधेयकको कडा आलोचना गर्दै आएका छन् । यसैलाई लिएर ट्रम्पसँग उनको सम्बन्धमा फाटो आएको थियो । उक्त विधेयकले अमेरिकी बजेट घाटा २ ट्रिलियनबाट बढाएर २.५ ट्रिलियन पुर्‍याउने भन्दै मस्कले ‘देशलाई चुर्लुम्मै ऋणमा डुबाउने’ खतरनाक निर्णय भनेका छन् ।सन् २०२४ को निर्वाचनमा ट्रम्पका लागि अर्बौं डलर खर्च गरेका मस्कले ट्रम्प प्रशासनमा ‘सरकारी दक्षता विभाग’ (डज) को प्रमुख भएर काम गरेका थिए । त्यसको उद्देश्य नै खर्च कटौती थियो । तर, 'बिग ब्युटिफुल बिल' मा खर्च वृद्धिका व्यवस्था भएपछि उनी र ट्रम्पबीच विवाद बढेको बताइन्छ ।मस्कले सामाजिक सञ्जालको मत सर्वेक्षणका आधारमा अमेरिकामा नयाँ राजनीतिक दलको आवश्यकता रहेको जनाउँदै भनेका छन्, ‘२:१ को अनुपातमा तपाईंहरूले नयाँ दल चाहनुभएको छ र तपाईंहरूलाई अब त्यो उपलब्ध हुनेछ ।’ आफ्नो राजनीतिक पार्टीको नीति मुख्यतः खर्च नियन्त्रण र आर्थिक अनुशासनमा केन्द्रित हुने मस्कले जनाएका छन् । यद्यपि, पार्टीको पूर्ण घोषणापत्र भने उनले सार्वजनिक गरिसकेका छैनन् ।मस्कले सन् २०२६ को मध्यावधि निर्वाचनमा केही सीमित कंग्रेस र सिनेट सिटहरूमा उम्मेदवार खडा गरेर सक्रिय राजनीतिक हस्तक्षेप गर्ने योजना बनाएका छन् । ट्रम्प पक्षबाट भने अहिलेसम्म मस्कको घोषणामा औपचारिक प्रतिक्रिया आएको छैन । तर, केही दिनअघि राष्ट्रपति ट्रम्पले मस्कका कम्पनीहरूलाई दिइएको संघीय अनुदान पुनरावलोकन गरिने चेतावनी दिएका थिए ।कतिपय राजनीतिक विश्लेषकहरूले अमेरिकामा दुई दलीय प्रणाली विरुद्धको संघर्ष कठिन हुने औंल्याएका छन् । विगतमा रस पेरोटजस्ता अर्बपतिहरूले स्वतन्त्र उम्मेदवारका रूपमा चुनाव लडेका भए पनि खासै ठूलो प्रभाव कायम गर्न नसकेको सीएनएनको समाचारमा उल्लेख छ । तथापि, मस्कजस्ता प्रभावशाली व्यक्ति र प्रविधि क्षेत्रमा भएको उनको पकडले नयाँ राजनीतिक शक्ति निर्माण गर्ने सम्भावनालाई नजरअन्दाज गर्न नमिल्ने विश्लेषण पनि भइरहेका छन् ।"
अस्ट्रेलिया : किस्तै-किस्तामा अल्झिएको जिन्दगी,"अस्ट्रेलिया — मानिस स्वभावैले सम्भावनाको खोजी गरिरहन्छ । मानव विकासको इतिहास हेर्‍यो भने सम्भावनाको खोजी गर्दै पृथ्वीमा भौंतारिनु नै नियतिजस्तो थियो । आजको आधुनिक युगमा यो फरक तरिकाबाट चलिरहेकै छ ।त्यसबाट नेपाल पनि अछुतो छैन र त्यसको एक हिस्सा हामी परदेशमा रहेका नेपाली समुदायहरू हौँ । सम्भावनाको देश खोज्दै हामी विश्वभर छरिएकै छौं । सुरक्षित व्यवस्था, सुशासन, गुणस्तरीय शिक्षा, भरपर्दो स्वास्थ्य प्रणाली, अनि पेसागत अवसरहरू । यिनै कुराले त धेरै नेपालीलाई अस्ट्रेलियाले तानेको । कोही विद्यार्थी भिसामा, कोही कामदारको हैसियतमा त कोही परिवारसहित स्थायी बसोबासका लागि अनुमति लिएर यहाँ बसिरहेका छन् ।सबैसँग उस्तैउस्तै सपना छन् । श्रमको मूल्य पाइने ठाउँमा पुगेर आफ्नो र सन्तानको भविष्य उज्यालो बनाउने सपना । तर सपना पूरा गर्न सजिले छैन । फरक भाषा, फरक संस्कृति, कानुन र परिवेशमा आफूलाई ढाल्न त्यति सजिलो कहाँ छ र ?सपना बोकेर यहाँ आएका केहीले आर्थिक रूपमा राम्रो गरेका छन् । सजिलै घर, गाडी खरिद गरेर जीवन सहज बनाएका छन् । तर धेरैजसो भने किस्ता किस्तामा सपना पूरा गर्न लागिपरेका छन् । अनि यिनै किस्ता बेलाबखत फन्दा पनि बनिरहेका छन् । घर किस्तामा, गाडी किस्तामा, मोबाइलदेखि फर्निचरसम्म सबै किस्तामा । जीवन नै बैंक र बिलहरूको चक्रव्यूहमा फसेको जस्तो । अस्ट्रेलियाका निम्ति यो सामान्य कुरा हो । जुन फेसबुक लगायतका सामजिक सञ्जालको भित्तामा देखिन्न ।संघर्षको भारी बोकी आएर अस्ट्रेलियामा बसोबास गर्ने नेपालीहरूको पहिलो पुस्ता अझै संघर्षरत छ। अधिकतर नेपालीहरू हेल्थ केयर, एजकेयर, क्लिनिङ, ट्राफिक कन्ट्रोल, कन्स्ट्रक्सनजस्ता श्रमप्रधान क्षेत्रमा कार्यरत छन् । डबल सिफ्ट, सातामा ६-७ दिन काम गरेर महिनाको खर्च टार्नुपर्ने अवस्था छ । घर किन्ने सपना धेरैको छ, तर यो सपना सजिलो छैन । अस्ट्रेलियाको हाउजिङ बजारमा घर किनेपछि पनि ३ हजार डलर देखि ४ हजार डलर मासिक किस्ताले आर्थिक बोझ थप्छ । त्यसमा गाडीको लोन, क्रेडिट कार्ड, बालबच्चाको स्कुल खर्च, बीमा र ट्याक्स सबै जोडिँदा जीवन साँच्चिकै ‘किस्ता जिन्दगी’ बन्न पुग्छ । यसरी भौतिक प्रगति भएजस्तो देखिए पनि आत्मिक थकान, समयको अभाव, र सामाजिक अलगावले जीवनलाई एकोहोरो बनाइरहेको छ ।पहिचानको द्वन्द्वमा हुर्किँदै अष्ट्रेलियामा जन्मिएका वा सानो उमेरमै आएका नेपाली बालबालिका फरक संस्कृति र वातावरणमा हुर्किरहेका छन् । उनीहरूको भाषा अंग्रेजी हो, तर घरमा उनीहरू नेपाली बुझ्न र बोल्न बाध्य छन् । सामाजिक रूपमा उनीहरू ‘अस्ट्रेलियन’ जीवनशैलीमा रमाउँछन् । स्कुल, खेलकुद, डिजिटल प्लेटफर्ममा उनीहरूको दिन बित्छ । तर अभिभावक चाहन्छन्, उनीहरूले नेपाली भाषा, धर्म, र संस्कार नबिर्सून् ।पढाइ, करिअर र संस्कृतिको तानातानमा उनीहरूको पहिचान द्विविधामा पर्छ 'म नेपाली हुँ कि अस्ट्रेलियन?' यसले घरभित्र पुस्ताबीच दुरी बढाउने खतरा पनि बोकेको छ । संस्कार हस्तान्तरणमा अभिभावकहरूले निकै मेहनत गरे पनि सन्तानको मनोविज्ञान र सामाजिक परिवेश फरक भएकाले गहिरो संवाद कठिन हुन थालेको छ ।पहिलो पुस्ता धेरैको नेपाल फर्कने चाहना देखिन्छ। तर फर्कने कि नफर्कने ? धेरै नेपालमा घर बनाएका छन्, केहीले जग्गा जोडेका छन्, र ‘रिटायर्मेन्टपछि नेपाल जाने’ सपना बोकेका छन् । तर त्यो सपना पनि सहज छैन । बालबालिका यतै पढ्दै छन्, यहाँको शिक्षा र जीवनशैलीमा अभ्यस्त छन् । फर्केपछि उनीहरूको भविष्य के हुन्छ भन्ने प्रश्न अभिभावकको मनमा छ । त्यसबाहेक, नेपालको यथार्थ पनि चुनौतीपूर्ण छ। जब नेपाल फर्केर स्थायी बसाइको कल्पना गरिन्छ, तब यथार्थको पर्खाल ठोक्किन्छ राजनीतिक अस्थिरता, बेरोजगारी, गुणस्तरहीन स्वास्थ्यसेवा, महँगी र शिक्षाको अनिश्चितता । फर्कने सपना भावनात्मक लागे पनि व्यावहारिक होइन जस्तो लाग्न थालेको छ ।सतहमा हेर्दा अस्ट्रेलियामा नेपालीहरूले आर्थिक रूपमा प्रगति गरेका छन् । गाडी चढेका छन्, घर किनेका छन्, छुट्टीमा विदेश घुम्ने क्षमता बनाएका छन् । तर त्यो ‘सफलता’को मूल्य पनि छ, समयको, आत्मसन्तुष्टिको र संस्कृति-संवादको । अस्ट्रेलियामा धेरै नेपाली यस्तो जीवन बाँच्छन्, जहाँ सबै सुविधा हुन्छ, तर ‘सन्तोष’कम हुन्छ । जहाँ आफ्नो परिवार छ, तर ‘पहिचान’ हराउँदै छ । जहाँ पैसा कमाइन्छ, तर संस्कार र आत्मीयता र पहिचानको खडेरी भोगिरहेको हुन्छ ।अस्ट्रेलियामा नेपालीहरू केवल अर्थोपार्जनको यात्रामा छैनन्, उनीहरू एक सामाजिक, सांस्कृतिक र भावनात्मक सम्झौतामा पनि छन् । हामीले आफ्नो देशको मायालाई छोडेका छैनौं, गाउँको आँगन, चुलोको धुवाँ, दसैं तिहारको रमाइलो, आमाको हातको खाना, बाल्यकालका दिन सबै अझै हाम्रै भित्री संसारमा जीवित छन् । तर यथार्थ यस्तो छ कि आज हामीले अस्ट्रेलियामा जीवनको बृहत् सञ्जाल बुनेका छौं, जुन सजिलै तुहिन सक्दैन । हामीले यहाँ घर बनाएका छौं, तर त्यो घर अझै पनि ‘घरजस्तो’ लाग्दैन । अन्ततः, अस्ट्रेलियाको जिन्दगी केवल रोजगारीको कथा होइन । यो आत्मपहिचान, पुस्तान्तरण, संस्कृति जगेर्ना र सन्तुलनको कथा हो । त्यो कथाको मूल सन्देश के हो भने— हामी जहाँ भए पनि, 'देश' सधैं मुटुभित्रै हुन्छ ।"
"जगदुल्ला ताल पुग्दा लाग्यो, प्रकृतिको जादू यही रहेछ","त्रिपुरासुन्दरी नगरपालिका–१ त्रिपुराकोटबाट मोटरसाइकलमा हिँडेको एक घण्टामै म र कलाकार साथी लक्ष्मण देवकोटा लिकु, मुहु, बन्तडी हुँदै बलाङ्रा लेक पुग्यौँ। एकैछिनमै बेंसीबाट लेक उक्लेकाले होला, हामीलाई चिसो लागेजस्तो भयो।नलागोस् पनि किन, डोल्पाको अग्लो स्थानमा पर्ने बलाङ्राबाट हिउँले सेताम्मे हिमाल नजिकै देखिन्थ्यो। त्यही हिमाल छोएर आएको हावाले चिसो नबनाउने कुरै थिएन।सुन्दर गाउँबस्ती, हरिया फाँटमा फुलेका रंगीबिरंगी फूलहरू हेर्दै एघार बजे त काइगाउँ बजार पुगियो। कुनै बेला त्रिपुराकोटबाट दुई दिनमा पुगिने काइगाउँ, आजभोलि बाटोको सुविधाले मोटरसाइकलमा दुई घण्टामै पुग्न सकिने भएको छ।हामी हिँडेका थियौँ- शे–फोक्सुन्डो राष्ट्रिय निकुञ्जमा पर्ने जगदुल्ला तालको सौन्दर्य नियाल्न। काइगाउँबाट हामी हुरिकोट पुग्यौँ। त्यसपछि सुरु भयो पैदल यात्रा।झमझम पानी परिरहेको थियो। तर हामी रोकिने सुरमा थिएनौँ। वर्षा ओढेर, ‘खुई खुई’ गर्दै दुई घण्टा हिँडेपछि तोइजुम पुग्यौँ। भिजेका कपडा फेर्छौँ भन्ने थियो, तर जतनसाथ राखिएका झोलाका कपडा पनि भिजिसकेका रहेछन्। चिया र तातोपानी पिएपछि जिउमा तातो बढ्यो। तर मौसम भने चिसो नै थियो।हाम्रो योजना थियो, माथिल्लो डंसिलेसम्म पुग्ने। घना जंगलको बाटो। जगदुल्ला नदीको एकोहोरो सुस्केरा। यात्रा सुरु गरिसकेपछि किन रोकिने भन्ने जोसमा हामी पानीमा भिज्दै हिँडिरह्यौँ। अनि पाँच बज्नै लाग्दा तल्लो डंसिले पुग्यौँ।त्यहाँ बास बस्नका लागि कुनै होटल थिएन। माथिल्लो डंसिले नपुगी बास नपाइने भएपछि हिँड्नुको विकल्प थिएन। तर निरन्तरको झरीले चुटेर थकित शरीर अनि बढ्दो चिसो। हामीसँग केही उपाय थिएन।म पुरै थाकिसकेको थिएँ। प्रत्येक पाइला कठिन बन्दै थियो। लगाएका कपडाहरू पनि भारी लाग्न थालेका थिए। चिसो, भोक अनि उकालो बाटो—दुःखका निम्ति यहाँभन्दा बढी के चाहिन्थ्यो र! त्यसमा पनि मलाई सास फुलेर हैरान बनायो। टाउको बेस्सरी दुख्न थाल्यो।अन्धकार बढ्दै गएको थियो। पिठ्युँको झोला पनि कतै फालिदिऊँ जस्तो लागेको थियो। भित्र कतै लुकी बसेको आँट ल्याएजस्तै गरेर मैले पाइला चालिरहेँ। हामी आठ बजे माथिल्लो डंसिले पुग्यौँ। राति आएका नौला मान्छे देखेर पशुबस्तु हेर्ने भोटे कुकुरहरू एकनासले भुकिरहे। याक, चौँरी र झोपाका घण्टीहरू बज्न थाले।वडाध्यक्ष शेरबहादुर लामाको गाई राख्ने गोठ त्यही रहेछ। लामा दाइको आफ्नै होटल पनि रहेछ। ४५ सय मिटर उचाइमा रहेको उनको होटलमा हामीले रात बितायौँ। लामो सास तानेर ‘धन्न बाँचियो’ भनेर सुस्तायौँ।बिहान बाहिर निस्कँदा त हाम्रो स्वागतमा सेताम्मे हिमाल हाँसिरहेजस्तो । जगदुल्ला खोला सुसाइरहेको । छेउछाउमा बुकीलगायतका घाँस बयली खेलिरहेको । सबै दृश्यले हिजोको थकान पूरै हराएजस्तो भयो।फाँटमा चरिरहेका घोडा, याक, चौँरी र भेडाहरू हेर्दै, चिसो हावा खाँदै हामी हिँड्न थाल्यौँ। तीन घण्टा सरासर हिँडेपछि हामी राक्षस तालको वारिपट्टि पुग्यौँ। पानको आकारजस्तो देखिने भएकाले यसलाई ‘प्रेम ताल’ पनि भन्ने रहेछन्।ताललाई पृष्ठभूमिमा पारेर मनग्य फोटो र भिडियो खिच्यौँ। अनि प्रेम तालको सौन्दर्य दिलमा खिचेर अघि बढ्यौँ। करिब दुई घण्टा सरासर हिँडेपछि पुग्यौँ—जगदुल्ला ताल। यही त थियो हाम्रो गन्तव्य! यसैको सौन्दर्य खिच्ने धोकोले त यति लामो बाटो हिँड्ने र सारा हैरानी उठाउने हुटहुटी पलाएको थियो।कञ्चन पानी अनि हावामा पानीको ताल। अनि तालपारि सुरक्षा गार्डझैँ उभिएका सेता हिमालका लस्कर। हामी खुसीले यसै यसै चिच्यायौँ।यो ताल धार्मिक दृष्टिले पनि अत्यन्तै महत्त्वपूर्ण रहेछ। प्रत्येक वर्षको साउन पूर्णिमामा विभिन्न जिल्लाबाट हजारौँ तीर्थालु यहाँ आउने रहेछन्। तालमा स्नान गर्ने चलन रहेछ। यो ताल प्राचीन तिब्बती ग्रन्थमा नौ लाख देवी–देवताहरूको पवित्र धार्मिकस्थल भएको स्थानीयहरूको बुझाइ रहेछ।स्थानीयले फोक्सुन्डो तालझैँ यस तालले पनि रंग परिवर्तन गर्ने बताए। हामीले नियालेर हेर्‍यौँ। ताल निलो थियो। एकछिनमै फिक्का सेतो देखियो। किनभने आकाशमाथि सेताम्मे बादल थिए। त्यसैको प्रतिबिम्ब तालमा परेको थियो।तालको सौन्दर्य नियाल्दा नियाल्दै डेढ घण्टा बितेको पत्तो भएन। असिना पानी पर्न सुरु नगरेको भए अझै केहीबेर त्यहीँ सुस्ताउने मन थियो। तालको सौन्दर्य मनभित्र खिचेर हामी वडाध्यक्षकै होटलमा बास बस्न फर्कियौँ। एउटा ठूलो उद्देश्य पूरा भएजस्तो लाग्यो। प्रकृतिको सबैभन्दा सुन्दर दृश्य हेरेर मन अघाएको अनुभव भयो।"
के हामी चोर्ने मान्छे हौँ ?,"काठमाडौँ — प्रसंग राजावादीले चैत १५ मा काठमाडौंको कोटेश्वरमा रहेको भाटभटेनीमा गरेको लुटपाटबाट सुरु हुन्छ । अहिले प्रहरीले क्लोज सर्किट टेलिभिजन(सीसीटिभी)ले खिचेका फुटेज र सामाजिक सञ्जालमा आएका भिडियोका आधारमा लुटपाटमा संग्लनलाई एकपछि अर्को गर्दै पक्राउ गरिरहेको छ ।यस्तै घटना २०७९ फागुन १ गते काठमाडौंकै नयाँ बसपार्कको ल्होत्से मलमा पनि भएको थियो । यातायात मजदुरको आन्दोलनका क्रममा आक्रोशित भीडले महल तोडफोडसँगै मोबाइल लगायतका सामान लुटपाट गरेका थिए ।पछिल्ला लुटपाटका घटनाले हामीलाई अचम्मित मात्र बनाएको छैन, बरु हाम्रो समाजको नैतिक धरातलमा प्रश्न चिह्न खडा गरेको छ । हाम्रो सामाजिक चेतना र नैतिकतासँग यो बहस जोडिएको छ । व्यक्तिलाई हानी गर्ने र लुटपाटको अस्विकार गर्ने नेपाली समाजको स्वभाव हो भनेर हामीले बुझिआएको हो । तर, प्रतिनिधि दुई घटनाले हाम्रो स्वभाव, संस्कार र सामाजिक चेतना केही समस्या त देखिँदै छैन ? भन्ने प्रश्न उब्जाइदिएको छ ।विगतका भूकम्पीय विपत्तिमा मानिसहरू ज्यान जोगाउन घर र आफूले वर्षौँदेखि जोडेका सामान असरल्लै छोडेर खुला चौरतिर भागेका थिए । कैयन घर र पसल भत्किएको बेला थियो । तर त्यतिबेला पनि घर र पसलका सामान लुटपाट भएका खबर सार्वजनिक भएका थिएनन् । व्यक्तिका घरभित्रका सामान हुन् कि पसल वा मार्टका सामान हुलका हुल मान्छे पसेर लुटपाट गरिरहेका दृश्य हामीले देख्नुपरेको थिएन ।आन्दोलन त नेपाली समाजको पहिचान र परिचय नै भइसकेको छ । किनकि २००७ सालदेखि अहिलेसम्म समयका हरेक घुम्तीमा नेपाली समाज आन्दोलित छ । सानादेखि ठूला र संगठितदेखि असंगठित आन्दोलन समयका अनेकन बिन्दुमा भइ नै रहेका छन् । तर यस्ता आन्दोलनमा पनि आन्दोलनकारीले, प्रर्दशनकारीले संयमता गुमाएका थिएनन् ।तर, तीनकुने घटनामा धेरैले विवेक गुमाए । अचम्मलाग्दो त यो छ कि भाटभटेनीका सामान हातभरि बोकेर घरतिर कुद्नेले सीसीटिभीले हामीलाई खिचेको छ भन्ने सामान्य हेक्का किन राखेनन् होला ? जबकि अहिले प्रविधिको विकासले धेरै फड्को मारेको छ । सहरका ठूला महलमा मात्र हैन गाउँका पान र चटपटे पसलमा समेत सिसिटिभी राखिएको जगजाहेरै छ । सार्वजनिक स्थानदेखि चोकसम्म अनि सडकका छेउकुना जहिँतहीँ सिसिटिभी भेटिन्छन् । यस्तो निगरानीमार्फत प्रहरीले अनेकन घटना र दुर्घटनामा संग्लनलाई पत्ता लगाउने गरेको खबर पनि नौलो विषय होइन । तर पनि भाटभटेनी लुटनेले यस्ता कुरा हेक्का नै राखेनन् ।बेरोजगारी, महँगी वा निराशा । के कारणले तिनीहरू चोर्न उद्यत भएका होलान् ? मनोविद यस्तो बेलामा मानिसले सामाजिक रुपमा नै नैतिकता गुमाउने गरेको बताउँछन् । हुलमुलमा अरुले लगे, हामी नि लगौं भन्ने सोच मानिसमा आउँछ भन्ने तर्क पनि छ । कुनै चिटिक्क सडकमा हामी चक्लेटको खोल समेत फाल्न डराउँछौं तर फोहोर देखेको ठाउँमा फोहोर फाल्न डर हुँदैन भनेको जस्तै यो घटनामा भएको हुन सक्छ त ? सबैले चोरे मैले पनि चोर्छु भन्ने भाव अनयासै आएको हुन सक्छ । अनि यस्तो भावलाई ज–जसले नियन्त्रण गरे तिनीहरू आ–आफ्नो बाटो लागे । ज–जसले नियन्त्रण गर्न सकेनन् तिनीहरू भाटभटेनीभीत्र लुट्न पसे ।चिकित्सकहरु क्ल्पटोमिनिया रोगको विषयमा पनि चर्चा गर्छन् । यो रोग लागेका व्यक्तिले नचाहँदा नचाहँदै पनि चोरी गर्नुपर्छ भन्ने मानसिक दबाब महसुस गर्छन् । धेरैजसो अवस्थामा उसले चोरेको सामानको खासै आर्थिक मूल्य हुँदैन, न त उसको त्यसमा आवश्यकता नै हुन्छ । केही लुटपाट गर्ने मानिसमा क्लेप्टोमेनियाको लक्षण देखिन पनि सक्छ, तर अधिकांश घटना त्यसबाट प्रेरित हुँदैनन् । आन्दोलनको बीचमा हुने चोरी प्रायः भीडको मानसिकता, परिस्थिति, आवेग र ‘अब त मौका मिल्यो’ भन्ने भावनाबाट प्रेरित हुन्छ । लुटपाटमा आर्थिक लाभ, आक्रोशको अभिव्यक्ति वा अवस्था दुरुपयोग गर्ने नियत हुन सक्छ ।नेपालीमा समाज चोर्ने प्रवृत्तिको बाहुल्य भएको समाज हैन । त्यसमाथि आन्दोलनमा चोरी हुनु थप अचम्म लाग्ने कुरा हो । जनताले प्रतिनिधित्त्व गर्ने प्रर्दशनमा जनतामा अनुशासन, मर्यादा र नैतिकता हुनुपर्छ भन्ने मान्यता हो । हामी रमितामा रमाउन थालेको हौ त ? लुटपाटका भिडियो सामाजिक सञ्जालमा छिटो भाइरल भएको पनि पाइयो । कतिपयले लुटपाटलाई सामाजिक सञ्जालमा समर्थन गरेको देखियो । कतिले रमाइलो माने र मजाक बनाए । अन्तत सामाजिक सञ्जालको प्रतिक्रिया हेर्दा हाम्रो सामूहिक संवेदनशीलतामा कमी हुँदै गएको देखिन्छ । यस्तो गम्भीर विषयमा पनि नेताहरूको स्पष्ट अभिव्यक्ति नआउनु, लुटपाटप्रति भर्त्सना नहुनुले पनि नेतृत्वसँग प्रश्न गर्ने ठाउँ धेरै छन् ।हामी आन्दोलनमा सहभागी हुँदा हामीसँग विचार हुन्छ । लुटपाटले आन्दोलन होइन, अराजकता बोल्छ । आन्दोलन गर्ने भनेको त बोल्नका लागि हो । न्यायका लागि पो हो । यत्ति कुरा खै बुझाएको ? खै बुझेको ?"
भो जातका कुरा नगरम् !,"सायद यो ब्लग कतिपय पाठकलाई झिँझो लाग्न सक्छ । किनकि लामो लेख पढ्ने धीरता सबैमा नहुन पनि सक्छ । त्यसैले कतिपयमा हतार-हतार स्क्रोल गर्दै ‘सद्‍गुरु’ भनिने जग्गी वासुदेवका फतुर गफका रिलतिरै हराउने जोखिम पनि छ ।असलमा कुरा ‘वसन्त’ सिनेमा हेरेपछि सामाजिक सञ्जालमा एउटा सानो स्टाटस लेख्ने सोच थियो, तर मनको पिँधबाट विचार यति धेरै पोखिए कि स्टाटसले थेग्नै सकेन । त्यसैले ब्लगमा आइपुगेँ ।हामी कहाँ ‘जात’ भन्नेबित्तिकै धेरैको मनमा कुनै न कुनै डर पलाइहाल्छ । अनि जातको कुरा उठेपछि बहस गर्न होइन, त्यसबाट पन्छिन तत्पर हुन्छौँ धेरैजसो ।चिया पसल होस् वा पान पसल, ‘जात’ का कुरा हामीकहाँ कहिल्यै पनि गम्भीर रूपमा उठ्दैनन् । यस्तो विषयको गहिरो चिन्तन कमै गरिन्छ । बरु भनिन्छ, ‘जातको कुरा नगरौं होला ।’ यस्तो भन्नेहरूमध्ये धेरै कथित बौद्धिकलाई मैले चिनेको छु, जो मुद्दाबाट भाग्न चाहन्छन्, न कि विचार मन्थन गर्न ।जातको कुरा गर्दा मानिसको बोली र व्यवहारमा फरक देखिन्छ । जस्तै, ‘तपाईंलाई घरभित्रै छिराउन मन थियो कमरेड, तर बुबाआमाको चित्त दुखाउन चाहिनँ’ भन्ने कथित कम्युनिस्टहरूको ‘लज्जास्पद इमान्दार’ स्वीकारोक्तिदेखि ‘दलित साथीसँग एउटै थालमा भात खाएको छु’ भन्ने ढोंगी ‘सहानुभूतिपूर्ण’ गफसम्म सुन्दै आएको छु मैले ।पछिल्लो पुस्ताका युवाहरूको दुःख आफ्नै छन् । उनीहरूका पीडा सुन्दा उदेक लाग्छ । धेरै नौजवानको भनाइ ‘दलित’ भन्ने शब्द नै हटाउनुपर्छ भन्ने छ । उनीहरूका अनुसार शब्दमै समस्या छ रे । तर समस्या शब्दमा मात्रै हो त ? यसबारे बहस गर्न सक्ने धैर्य भने उनीहरूमा देखिन्न ।सदियौंदेखि मानिसलाई मान्छे हुनै नदिने यो सामाजिक संरचनाको जरो उखेल्ने वा कम्तीमा त्यसलाई कमजोर पार्ने सोच अहिले पनि हाम्रो समाजमा गहिरो रूपमा विकास हुन नसक्नु दु:खद् कुरा हो । जातको विषय विद्यालय तहदेखि नै बहस र विमर्शको केन्द्र बन्नुपर्ने संवेदनशील मुद्दा थियो । तर हामीले यसलाई सधैँ छायामा राख्यौं । नदेखेझैँ गर्यौं, नसुनेझैँ गर्यौं ।‘किन अनावश्यक विवादमा पर्नु?’, ‘कसले मोल्ने यस्तो जोखिम?’ यस्ता कुरा गर्दै हाम्रा शिक्षकहरू पनि यो विषयमा मौन बस्न रुचाउँदै आउनु भयो । शिक्षक समाज परिवर्तनका संवाहक हुन् । तर, तिनै शिक्षकमध्ये धेरैले यथास्थितिवादलाई मलजल गरिरहेको देखिन्छ ।क्याम्पस पुग्दासम्म जब विद्यार्थी जातको संरचनाबारे अलिअलि बुझ्न थाल्छन्, तबसम्म उनीहरू आफैं त्यसको जन्जालमा गहिरो गरी फसिसकेका हुन्छन् । न्वारन, पास्नी, गुन्यूचोली, व्रतबन्ध, विवाह र अन्त्येष्टि । जन्मदेखि मृत्युसम्मका प्रत्येक संस्कार जातको संरचनासँग गाँसिएको छ । तर यति संवेदनशील विषयमा पनि हामी कति संवेदनहीन बन्दै गइरहेका छौं ? यो सोच्नुपर्ने बेला होइन र ?नेपाली समाजको तीतो यथार्थलाई सिनेमाको माध्यमबाट प्रस्तुत गरेर गायक तथा सर्जक हुँदै फिल्म क्षेत्रमा प्रवेश गरेका प्रकाश सपूतले समाजप्रति ठूलो गुन लगाएका हुन् या वैगुन गरेका हुन् ?यसअघि यशकुमारले पनि जातीय विभेदविरुद्ध संगीत र सिनेमामार्फत समाजको नाङ्गो यथार्थ उजागर गर्ने साहस गरेका थिए । प्रकाश सपूत पनि यस्तै बाटोमा हिँडिरहेका छन् । यशझैँ उनी पनि गायकबाट सिनेमामा प्रवेश गरेका पात्र हुन् । यो फिल्मले प्रकाशलाई गायकमात्र होइन, अब ‘अभिनेता’ को रूपमा पनि चिनाएको छ । दलितहरू ‘हिरो’ हुन सक्दैनन् भन्ने आम भाष्य बदल्ने उनको यत्न स्तुत्य छ ।प्रकाशले यशकुमारले सुरु गरेको सांगीतिक विद्रोहलाई गीतमार्फत मात्रै होइन, अब सिनेमाको क्यानभासबाट पनि निरन्तरता दिन खोजेका छन् । उनी विभेदविरुद्धको यो सांस्कृतिक आन्दोलनमा अब झनै सक्रिय देखिनेछन् ।जात व्यवस्थालाई मलजल गरिरहेको नेपाली समाजको कालो अनुहार, अन्तरजातीय प्रेम र वियोग, दलहरूको दलदल, गैरसरकारी संस्थाहरूको दोगलापन, प्रहरी-प्रशासनको स्वार्थपूर्ण नियत । यस्ता अनेक विषयलाई गायक-सर्जक प्रकाश सपूतले अत्यन्तै मार्मिक र कलात्मक ढंगमा श्रव्य-दृश्य माध्यममा उतारेका छन् ।तर विडम्बना के छ भने, करोडौं खर्चेर बनाइएको यो सशक्त सिनेमा आम नेपाली दर्शकको ध्यानाकर्षण गर्न उति सफल देखिएन । यसमा दोष भने फिल्मको गुणस्तरमा थिएन । दोष थियो त्यसको ‘विषयवस्तु’ मा, जुन आम दर्शकको सहज मनोविज्ञानसँग मेल खान सकेन ।शनिबार, झापाको मेचीनगरस्थित सिटी सिनेमा हलमा १० जना दर्शक जम्मा नहुँदासम्म फिल्म नै चलाइएको थिएन । दर्शक सिलो खोजेर ल्याएपछि बल्ल हलको दैलो खुल्यो । उता, केही समयअघि ‘छक्का पञ्जा’ र त्यसका सिक्वेलहरूमा हल भरिने भीडको चाप हेर्दा, फितलै हास्य–कथाका सिनेमामा ‘हाउसफूल’ हुने तर यथार्थ र सामाजिक-राजनीतिक मुद्दा बोकेको सिनेमामा भने दर्शकविहीन हुने प्रवृत्तिले सोच्न बाध्य पार्छ । के नेपाली दर्शकले साँच्चै समाज परिवर्तन चाहिरहेका छैनन् त ? कि यथास्थिति नै रुचाइरहेका छन् ? यो संकथनको विषय हो ।जात भन्ने विषय केवल दलितको मात्र पीडा होइन, यो त गैरदलितको पनि साझा जिम्मेवारी हो । तर यो सन्देश गैरदलितले कहिले बुझ्ने ? 'वसन्त' कुनै जाति विशेषका लागि बनाइएको सिनेमा होइन । यो त समग्र नेपाली समाजका लागि बनाइएको कलात्मक ऐना हो ।यो सिनेमा गैरदलित दर्शकका लागि आफूलाई पुनरावलोकन गर्ने, आत्मसमीक्षा गर्ने अवसर पनि थियो । तर, पैसा खर्चेर टिकट किनेर जातको जटिलताबारे बुझ्न र आत्मबोध गर्न हामी कति तयार भयौँ त ?ठ्याक्कै यस्तै व्यवहार यशकुमारको सन्दर्भमा पनि दोहोरियो । जातीय मुद्दा उठाउँछ भन्ने बहानामा उनलाई दलित हिरोको ‘ट्याग’ नै लगाइयो । अब प्रकाश सपूत पनि त्यही नियतिको सिकार भइरहेका त होइनन् ?यदि होइन भने, एकपटक त कम्तीमा 'वसन्त' हेरेर बहस गरौं, विमर्श गरौं । किन हामी यस्तो सिनेमाबाट टाढा भागिरहेका छौँ ? यसका पात्र, कथा र सन्देश हाम्रो आफ्नै समाजको दर्पण हो । हामी आफैंलाई देखाउने प्रयास हो यो ।सदियौंदेखि जरा गाडेर बसेको जातीय संरचना कायम रहोस्, चलिरहोस्, बलियो होस् भन्ने चाहना राख्नेहरू समाजमा अझै पनि थुप्रै छन् । किनभने यदि बहस भयो, विमर्श भयो, चिन्तन भयो भने समाज बदलिन सक्छ । समाज बदलियो भने जनता सचेत हुन्छन् । नेताहरूको पेसा संकटमा पर्न सक्छ । यदि कुनै दिन, सिनेमा हेरेरै दर्शकको मन-मस्तिष्क तरंगित भयो भने । उनीहरूको साँचो अनुहार ऐनामा देखिन थाल्यो भने । फेरि के गर्ने ? पैतालामुनि कसलाई राख्ने ? पिँधमा थिचेर को ‘सर्वोच्च’ बन्ने ?"
साइपालमा शाखा खुलेसँगै ७५३ वटै पालिकाले पाए बैंक,"काठमाडौँ — वि.सं. २०७४ मा नेपाल राष्ट्र बैंकले मुलुकका सबै स्थानीय तहमा कम्तीमा वाणिज्य बैंकको एक शाखा खोल्ने नीति  लिएको थियो । ७५२ स्थानीय तहमा बैंक शाखा खुलेको लामो समयसम्म एउटा स्थानीय तह भने बाँकी नै रह्यो । बैंकिङ क्षेत्रमा लिइने परीक्षाको प्रश्नपत्रमा ‘नेपालको कुन स्थानीय तहमा हालसम्म वाणिज्य बैंकको शाखा पुग्न सकेको छैन ?’ भन्ने एउटा नयाँ प्रश्न जन्मियो । तर अब यो प्रश्न सोधिने छैन । किनकि, साइपाल गाउँपालिकामा ‍२८ माघ २०८१ मा नेपाल राष्ट्र बैंकका गभर्नर महाप्रसाद अधिकारीले एभरेष्ट बैंक लि.को शाखा उद‍्घाटन गरेसँगै मुलुकका सबै स्थानीय तहमा बैंक शाखा पुगेका छन् ।साइपाल गाउँपालिकाको धलौन भन्ने स्थानमा बैंक शाखा पुग्नु आफैंमा उपलब्धि हो । बझाङको सदरमुकाम चैनपुरबाट तीन घण्टाको जिप यात्रा गरेपछि तलकोट नाम गरेको गाउँपालिका पुगिन्छ अनि त्यहाँबाट ७ देखि ८ घण्टा पैदलयात्रा गरेपछि बल्ल धलौन भन्ने स्थानमा पुगिन्छ । साइपाल गाउँपालिकाको सदरमुकाम काँडा भन्ने स्थानमा छ । धलौनबाट काँडासम्म पुग्न भने अझ ६ देखि ७ घण्टा हिँड्नु पर्छ । त्यसैले यसपटक साइपालको सदरमुकाम काँडामा शाखा नखोली धलौनमा खोलिएको हो ।बझाङ जिल्लाको उत्तरी क्षेत्रमा अवस्थित साइपाल गाउँपालिकाले जिल्लाकै करिब ४० प्रतिशतभन्दा धेरै भूभाग ओगटेको छ । पालिकाको उत्तरी सिमाना चीनसम्मै जोडिन्छ । साइपाल हिमालको नामबाट यो पालिकाको नाम रहन गएको हो । राष्ट्रिय जनगणना २०७८ अनुसार २६२५ जनसंख्याको बसोवास रहेको यो पालिकामा बैंक शाखा नहुँदा करिब २ दिनको पैदल यात्रा गरी जिल्लाको तलकोट वा सदरमुकाम चैनपुरसम्म पुग्नुपर्थ्यो ।बैंक तथा वित्तीय संस्थाको पहुँच नहुँदा कतिसम्म सास्ती भोग्नुपर्ने रहेछ र कतिसम्म लाचारी बन्नुपर्ने रहेछ भनेर जान्न यहाँका स्थानीय जनप्रतिनिधिलाई सोध्दा थाहा लाग्छ । अहिलेको समाजमा बैंकबिनाको अर्थतन्त्र निकै कठिन र चुनौतीपूर्ण हुने विषयमा कुनै द्विविधा नहोला । साइपालमा बैंक शाखा पुग्दा स्थानीय खुसी छन् । जनप्रतिनिधि अझ पनि पालिकाको सदरमुकाम काँडासम्म बैंक पुग्न सके सुनमा सुगन्ध हुने बताउँछन् ।नेपालमा बैंक प्रथाको विकास गर्ने, मुलुकभरि वित्तीय प्रणालीको पहुँच पुर्‍याउने नेपाल राष्ट्र बैंकका प्रमुख उद्देश्यमध्ये एक हो । यही प्रयोजनका लागि राष्ट्र बैंकले वि.सं. २०२५ मा बैंकिङ प्रवर्द्धन समिति खोली तत्कालीन पचहत्तरै जिल्लामा वाणिज्य बैंक शाखा पुर्‍याउने नीति अँगाल्यो । सुरुवातीमा राष्ट्र बैंकले २५ लाखको कोष स्थापना गरी प्रत्येक जिल्लामा बैंक शाखा खोल्न सर्वेक्षण गर्‍यो । त्यतिबेलाको नेपालको अवस्थालाई कल्पना गर्दा यो कत्तिको चुनैतीपूर्ण थियो होला भनेर सहजै अनुमान लगाउन सकिन्छ ।कमजोर वित्तीय चेतना, पूर्वदेखि मुलुकभित्रैबाट पश्चिम जान नसकिने अवस्थाको कठिन भूगोल, जनसंख्याको ठूलो अंश साक्षरसम्म नरहेको अवस्थामा प्रत्येक जिल्लामा बैंक शाखा पुर्‍याउन राष्ट्र बैंक सामु चुनौतीका पहाड नै थिए । तर प्रत्येक जिल्लामा कम्तीमा एउटा बैंक शाखा नपुर्‍याइ भएको थिएन । अतः राष्ट्र बैंकले नयाँ शाखाको सुरूका वर्षको नोक्सानी व्यहोरिदिने नीति अँगाल्यो । सुरूमा ३ वर्षसम्म शतप्रतिशतसम्म र त्यसपछि ५ वर्षसम्म क्रमशः १००, ७५, ५०, २५ र १० प्रतिशतसम्म नोक्सानी व्यहोर्ने नीतिका कारण वाणिज्य बैंकहरू शाखा खोल्न उत्प्रेरित भए ।त्यसो त नेपालमा त्यतिबेलासम्म नेपाल बैंक, राष्ट्रिय वाणिज्य बैंक र वाणिज्य बैंकिङ नगरेको कृषि विकास बैंक मात्र थिए । त्यस समयमा नयाँ खुलेको शाखालाई कार्यकारी पुँजी अभाव हुन नदिने नीति पनि अँगालिएको थियो । यस्तो कार्यकारी पुँजी बैंक शाखा खुलेको तीन वर्षसम्म चुक्ता गर्ने गरी २ लाखसम्म दिने नीति थियो । अन्ततः २०३४ असारमा तत्कालीन सबै ७५ वटै जिल्लामा वाणिज्य बैंकका शाखा पुगेका थिए । यस कार्यमा नोक्सानी व्यहोर्ने नीतिअन्तर्गत राष्ट्र बैंकले २०३७ असारसम्म ७५ लाख ५१ हजार नोक्सानी व्यहोरेको थियो । त्यसका अतिरिक्त बैंकहरूमा कार्यकारी पुँजीको अभाव हुन नदिने नीतिअन्तर्गत २०३७ असारसम्म वाणिज्य बैंकलाई ७५ लाख २५ हजार उपलब्ध गराएको थियो । यस कार्यक्रमअन्तर्गत २०३७ असारसम्म मुलुकभर वणिज्य बैंकका कुल २४१ शाखा खुलेका थिए । जसमा मुलुकका ग्रामीण क्षेत्रमा १५४ वटा र सहरी क्षेत्रमा ८७ वटा बैंक शाखा खुल्न पुगे ।असार २०७३ सम्म नेपालमा वाणिज्य बैंकहरूका जम्मा १ हजार ८ सय ६९ वटा शाखा (धेरै शाखा सहरबजार केन्द्रित) थिए । यी शाखाहरू तत्कालीन जनसंख्यालाई तुलना गरी हेर्दा करिब १५ हजारमा एउटा वाणिज्य बैंकको शाखा हुन आउँथ्यो । यही विषयलाई समेत मनन गरी वि.सं. २०७४ मा राष्ट्र बैंकले सबै स्थानीय तहमा कम्तीमा वाणिज्य बैंकको एक शाखा खोल्ने नीति अँगाल्यो । असार २०७४ सम्ममा मुलुकका ७५३ स्थानीय तहमध्ये करिब ४० प्रतिशत अर्थात् २ सय ९६ स्थानीय तहमा मात्र वाणिज्य बैंकका शाखा पुगेका थिए । तत्कालीन अवस्थामा लिइएको यो नीति वित्तीय समावेशीकरणका हिसाबले मात्र नभइ अन्य हिसाबले समेत रणनीतिक निर्णय थियो । तर कुनै पनि स्थानमा बैंक तथा वित्तीय संस्थाका शाखा खोल्न त्यस स्थानमा विद्युत्, पानी, सडक, सुरक्षा, इन्टरनेटजस्ता न्यूनतम भौतिक पूर्वाधारको आवश्यकता पर्छ ।मुलुकका सबै स्थानीय तहमा उपर्युक्त न्यूनतम पूर्वाधार उपलब्ध छैनन् भन्नेबारेमा राष्ट्र बैंकलाई राम्रै जानकारी थियो । तथापि, मुलुकभरि वितीय सेवा पुर्‍याउने र भर्खरै जारी भएको संविधानले अँगालेको संघीय संरचनालाई सघाउने हिसाबले पनि यो निर्णय गर्नु जरूरी थियो । तर सुरक्षा लगायत भौतिक पूर्वाधारबिना सबै स्थानीय तहमा बैंक शाखा खोल्न निर्देशन मात्र दिँदा त्यो प्रभावकारी नहुने भएकाले सबै स्थानीय तहमा बैंक शाखा सामानुपातिक ढंगले खोल्ने योजना पेस गर्न राष्ट्र बैंकले वाणिज्य बैंकहरूलाई नै निर्देशन दियो ।बैंक शाखा खोल्ने स्थानमा मिलेसम्मका पूर्वाधारको व्यवस्था गरिदिन नेपाल सरकारलाई अनुरोध गर्‍यो। यही सिलसिलामा वाणिज्य बैंकहरूबाट प्राप्त योजनासमेतलाई आधार बनाएर नेपाल राष्ट्र बैंकले १४ चैत २०७४ मा एउटा परिपत्र जारी गर्दै बाँकी रहेका स्थानमा शाखा खोल्न निर्देशन जारी गर्‍यो। उक्त निर्देशनमा वाणिज्य बैंकलाई पहिलो चरणमा वैशाख २०७५ भित्र थप २ सय ४३ स्थानीय तहमा र सोही वर्षको असारभित्र थप १ सय १६ स्थानीय तहमा शाखा खोल्न वाणिज्य बैंकको नाम र शाखा खोल्नुपर्ने स्थानीय तहको नामै तोकेर निर्देशन जारी भएको थियो । अन्ततः असार २०७५ मा ७५३ स्थानीय तहमध्ये ६३१ मा वाणिज्य बैंकका शाखा पुगे ।सबै स्थानीय तहमा बैंक शाखा खोल्न दिइएको अन्तिम मितिमा समेत कोशीमा २२ प्रतिशत स्थानीय तहमा शाखा खुल्न बाँकी थियो भने मधेश, बागमती, गण्डकी, लुम्बिनी, कर्णाली र सुदूरपश्चिममा क्रमशः १२, ११, १५, १०, ४६ र ४० प्रतिशत स्थानमा बैंक शाखा पुगेका थिएनन् । यसरी शाखा नखुल्नुमा बैंक तथा वित्तीय संस्थाका कारण भन्दा पनि कतिपय ठाउँमा स्थानीय सरकारको समन्वयको अभाव रहेको र अधिक स्थानमा सडक, बत्ती, इन्टरनेट लगायतका पूर्वाधारको अभाव नै प्रमुख कारण थिए । तर राष्ट्र बैंकले बैंक तथा वित्तीय संस्थाहरूलाई शाखा खोल्ने ताकेता गरिनै रह्यो भने नेपाल सरकारलाइ पूर्वाधारको व्यवस्था गरिदिन अनुरोध गरिरह्यो । अन्ततः असोज २०७६ सम्ममा ७ सय ३९ स्थानीय तहमा वाणिज्य बैंकका शाखा पुगे पनि १४ स्थानीय तह त्यतिबेला पनि बैंकविहीन नै रहे ।असार २०७७ सम्म आइपुग्दा मुलुकका जम्मा ६ स्थानीय तहमात्र बैंक शाखाको पहुँचबहिर रहे । त्यसैगरी, २०७८ को असारसम्म आइपुग्दा धादिङको रूवी भ्याली गाउँपालिका, जाजरकोटको जुनीचाँदे गाउँपालिका र बझाङको साइपाल गाउँपालिका मात्र शाखाको पहुँच बाहिर रहे । सबै तहमा शाखा पहुँच पुर्‍याउन नेपाल राष्ट्र बैंकको स्थानीय सरकार एवं वाणिज्य बैंकसँग निरन्तर सम्पर्क रही नै रह्यो । तर एउटा कुरा के सहज थियो भने बाँकी स्थानीय तहमा कुन बैंक जानुपर्ने हो भन्ने कुरा नेपाल राष्ट्र बैंकलाई पहिल्यै जानकारी थियो । सम्बन्धित बैंकको ढिलासुस्ती भन्दा पनि सम्बन्धित स्थानीय तहमा पूर्वाधारकै कारण बैंक शाखा नपुगेको अवस्था थियो । स्थानीय तहमा पूर्वाधार पुर्‍याउन सम्बन्धित स्थानीय तह, राष्ट्र बैंक एवं नेपाल सरकारकै पहलस्वरूप अन्ततः २०७९ मा बझाङको साइपाल गाउँपालिकाबाहेक सबै स्थानीय तहमा वाणिज्य बैंकका शाखा पुगे ।७ सय ५२ स्थानीय तहमा बैंक शाखा खुलेको लामो समयसम्म पनि बझाङको साइपाल गाउँपालिकामा बैंक शाखा खोल्न नसक्दा यो विषय नेपाल राष्ट्र बैंकका लागि मात्र नभएर नेपाल सरकारकै लागि समेत चासोको विषय बनेको थियो । आर्थिक वर्ष २०८१/८२ को बजेट वक्तव्यमा समेत बझाङको साइपालमा बैंक शाखा पुर्‍याउने विषयले स्थान पायो । शाखा खोल्न जानुपर्ने जिम्मा पाएको एभरेष्ट बैंक लि. र नेपाल राष्ट्र बैंकको निरन्तर प्रयासका कारण अन्ततः सुदूरपश्चिम प्रदेशअन्तर्गतको बझाङ जिल्लाको साइपाल गाउँपालिकामा यही २८ माघ २०८१ मा औपचारिक रूपमा बैंक शाखाको स्थापना हुन सकेको हो ।"
जब जंगलको बीचमा दुई किशोरीको क्षतविक्षत शव देखेँ...,"अछाम — फेसबुकको न्युजफिडमा भेटिने कतिपय सूचनाले कहिलेकाहीँ झस्काउँछ । त्यस्तै भयो माघ ११ गते । रातीको ८ बजेको थियो । कसैले लेखेको थियो, ‘अछामको ढकारी गाउँपालिका–८ का दुई किशोरी हिजोबाट सम्पर्कविहीन थिए ....।’ यो स्टाटसमा केही अप्रिय घटनाको छनक थियो ।यत्ति सूचना काफी थियो, मलाई अत्याउन । किनभने, मैले किशोरीहरू कसरी हिंसामा परिरहेका छन्, कसरी बलात्कारको सिकार भइरहेका छन् र कसरी उनीहरूको जीवन नै हर्ने घटना भइरहेका छन् भन्नेबारे जानकार थिएँ । अनि जानकार थिएँ, समयमै सचेत भइएन भने यस्ता बर्बर घटना शक्तिको पहुँच प्रयोग गरेर लुकाइन्छ वा सामसुम पारिन्छ भन्नेबारे पनि ।यो घटनाबारे बुझ्न मैले सुरुमै अछामका प्रहरी प्रमुख डीएसपी ईश्वरीप्रसाद भण्डारीलाई फोन गरेँ । उनले ढकारी गाउँपालिका–८ घोडासैनका दुई जना किशोरी मृत फेला परेको बताउँदै भने, ‘छिन्ने जंगलमा १४ वर्षीया सरस्वती खड्का र ईश्वरी खड्काको शव करिब २० मिटरको दूरीमा फेला परेको छ । उनीहरू एकै घरका फुपूभदैनी नाता रहेको जानकारी पाएका छौं ।’प्रहरीबाट मैले अरु कुरा पनि थाहा पाएँ । जस्तो कि, माघ ११ गते उनीहरू बस्तुभाउ चराउन बिहान घरबाट निस्केका रहेछन् । साँझसम्म घर नआएपछि परिवारले खोजी थालेका रहेछन् । माघ १२ गते शनिबार साँझ ६ बजे मात्रै गाउँलेले शव भेटेका रहेछन् । अनि, बल्ल घटनाबारे प्रहरीले थाहा पाएको रहेछ ।डीएसपी भण्डारीले आइतबार बिहानै प्रमुख जिल्ला अधिकारीसहितको टोली घटनास्थल जाने कुरा पनि बताए । मैले घटनाको यही सूचना प्रकाशनका लागि पठाएँ । ई-कान्तिपुरमा डटकममा यो समाचार छापिएपछि म थप सूचना खोज्नतिर लागेँ ।ती किशोरीको हत्या किन भएको होला ? त्यो हत्या मात्रै थियो कि बलात्कारपछिको हत्या थियो ? अपराधीहरू को होलान् ? अनि शव भेटिएको ठाउँ नै घटनास्थल थियो कि अन्त कतै हत्या गरेर त्यहाँ ल्याई फालिएको होला ? के यो घटनामा निष्पक्ष छानबिन होला ? मृतकले न्याय पाउलान् ?मेरो मनमा अनेकन् प्रश्नहरू उठ्न थाले ।घटनास्थल नपुगी यतिका धेरै प्रश्नका उत्तर पाउन पनि सम्भव थिएन । तर घटनास्थल पुग्न त्यति सजिलो थिएन । यताउति सोधखोज गरेपछि मैले थाहा पाएँ, सदरमुकाम मंगलसेनबाट २ घण्टा गाडीको यात्रा गरेर ५ घण्टा पैदल हिँडेपछि मात्रै त्यहाँ पुगिन्थ्यो ।कसरी जाने, एक्लै जाने कि कसैलाई साथी लैजाने ! यस्तै यस्तै सोच्दा सोच्दै रातको ११ बजिसकेको थियो । केही साथीको फोन उठेन । केही साथी त्यति टाढा जाने आँट गरेनन् । कसैले जान मन भएको तर स्वास्थ्य ठीक नभएको बताए ।आइतबार बिहानै ५ बजेतिर घटनाबारे थप जानकारी माग्दै ढकारी गाउँपालिकाका अध्यक्ष प्रकाश साउदलाई फोन गरेँ । उनले आफू अघिल्लो दिन धनगढी पुगेकाले खबर सुन्नेबित्तिकै अछाम फर्किरहेको बताए । मैले हतारमै सोधेँ, ‘कहाँ पुग्नुभयो ?’ उनले कैलाश खोला पुगेको जवाफ दिने बित्तिकै मैले सोधिहालेँ, ‘सिट छ भने मलाई पनि लिएर जानूस् न !’म घरबाट निस्कँदा घरका कुनै सदस्य पनि उठेका थिएनन् । पत्रकारितामा दशक बिताएँ तर पहिलो पटक घरमा बुवाआमालाई खबर नै नगरी म घरबाट निस्किँदै थिएँ । पालिका अध्यक्ष सवार गाडी भएको ठाउँमा पुगेँ । घरबाट करिब ८ किलोमिटर छिचोलेपछि बल्ल घरमा खबर गर्ने मेसो मिल्यो ।गाडीबाटै पत्रकार महासंघ अछामका अध्यक्ष रमेश रावतलाई फोन गरेँ । उनले केही समयपछि आफू पनि घटनास्थल जाने बताए । मनमनै सोचेँ, कम्तीमा दुई जना पत्रकार भइयो भने शक्तिका आडमा कसैले घटना सामसुम पार्न सक्दैनन् ।जब घटनास्थल पुगेँ...२ घन्टा गाडीको यात्रा र ५ घन्टाको पैदलयात्रापछि घटास्थल पुग्यौँ । त्यहाँ पुग्दा नपुग्दै म थाकिसकेकी थिएँ । किनकि, उकालो र ओराली अनि कतै कतै त भीरबाट हेर्दा नै रिंगटा चल्ने बाटो थियो । मैले बीच बाटोमै मंगलसेनबाट निस्केका प्रमुख जिल्ला अधिकारी र प्रहरी प्रमुखको टोलीलाई बाटोमै भेटेँ ।एकाबिहानै प्रहरी र नयाँ मान्छेहरूको लस्कर उकालो लागेको देखेर होला कि घटनाबारे थाहा पाएर होला- स्थानीयहरू त्यहाँ जम्मा भएको देखिन्थे । घटनास्थलमा २५ जनाजति स्थानीय रातभर शव कुरेर बसेका रहेछन् । मैले अलिक परबाट दुई किशोरीको शव देखेँ । एक थिइन्, १४ वर्षकी ईशारा खड्का र अर्की थिइन्, १५ वर्षकी सरस्वती खड्का ।ईशाराको अनुहार क्षतविक्षत थियो । उनको अवस्थाबारे वर्णन गर्ने शब्द पनि मैले भेटिनँ । ईशाराको शवभन्दा १५ मिटरमाथि सरस्वती खड्का निष्प्राण भएर लडेकी थिइन् । उनको टाउपछाडिको भागमा गहिरो चोट थियो । लुगा च्यातिएको थियो । छेउमा आँसी, चप्पल र सेतो दोपट्टा थियो ।शव रहेको स्थानबाट करिब १० मिटर माथि पुगेँ । माथीबाट ठूला ढुंगा निकालेर खसालेजस्तो देखिन्थ्यो । घटनास्थलमा कतै ढुंगा निकालेजस्तो देखिन्थ्यो । कतै रुखका हाँगा भाँचिएको देखिन्थ्यो । घटनास्थललाई शंकाको नजरले नहेर्ने हो भने ठूला ढुंगा खसेर दुवैको प्राण गएको भन्न सकिन्थ्यो ।घटनास्थल पुगेका किशोरीका आफन्त र छरछिमेकी मौन थिए । उनीहरू आँखाभरि आँसु टिलपिल बनाउँदै शवतिर एकोहोरो हेरिरहेका थिए । हत्याको आशंका गर्दै प्रहरी–प्रशासनलाई दबाब दिने स्वर कतै सुनिएन । सबै स्तब्ध र मूर्छित थिए ।ईशाराकी भाउजू कृष्णा खड्काका अनुसार ईशारा र सरस्वतीको स्कुलमा पढाइ नभएकाले अभिभावकलाई काम सघाउन बेंसी झरेका थिए । शुक्रबार दिउँसो खाना खाएर बाख्रा लिएर जंगल पुगेका उनीहरू साँझ अबेरसम्म नफर्केपछि खोजी सुरु भएको थियो । उनलाई नन्द ईशारा र ढकारीका एक जना किशोरबीच फोनमा कुरा भइरहनेबारे थाहा रहेछ । त्यही सूचनाका आधारमा केहीले ईशारा त्यही केटोसँग भागेको र यही कुराको डरले सरस्वती लुकेको हुन सक्ने अनुमान गरिरहेका रहेछन् ।नन्द घर नफर्केपछि कृष्णाले ती किशोरलाई ईशाराबारे सोधिछिन् । जवाफमा ती किशोरले आफूलगायत ३ जनाले दिउँसो इशारा र सरस्वतीलाई जंगलमा भेटेको बताए र पछि प्रहरीले कृष्णाले दिएको सूचनाकै आधारमा अनुसन्धान अघि बढायो ।घोडासैन गाउँबाट करिब ४ घण्टा तलको घनाजंगलमा सरस्वती र ईशारालाई शनिबार साँझ खोलामा माछा मार्न गएका टेकबहादुर बुढ्थापा लगायतले देखेपछि मृत्युको खबर गाउँभर फैलिएको रहेछ । ती किशोरीहरूको हत्याबारे मैले निरन्तर रिपोर्टिङ गरिरहेँ । प्रहरी प्रधान कार्यालय र गृह मन्त्रालय दुवैले घटनामाथि चासो देखाए । अनि प्रहरीले पनि गम्भीरतापूर्वक अनुसन्धान अघि बढायो ।घटनाको अनुसन्धान सकाएपछि प्रहरीले निष्कर्ष निकाल्यो, ईशारा र सरस्वती प्रेम सम्बन्धमा थिए । अनि उनीहरू शारीरिक सम्बन्धको प्रस्ताव अस्विकार गर्दा मृत्युवरण गर्न बाध्य भए । यो घटनापछि म किशोरावस्थामा हुने प्रेम अनि यही प्रेमको फाइदा उठाउँदै जबर्जस्ती गर्न खोज्ने प्रवृत्ति किन यो समाजमा हुर्किरहेको छ र यसका पछाडि के कस्ता सामाजिक कारणहरू होलान् भनेर घोत्लिएँ । ईशारा र सरस्वतीको आखिर के दोष थियो र उनीहरूले हत्याको सजाय भोग्न बाध्य भए भनेर पनि सोचेँ । अनि सोचेँ, के शारीरिक सम्बन्ध राख्न अस्विकार गर्नु नै उनीहरूको दोष थियो त ?यो प्रश्नले भने मेरो मनलाई अहिले पनि बिझाइरहेको छ, तनाव दिइरहेको छ र मथिंगल नै हल्लाइदिएको छ ।"
‘ह्याम’ र ‘हट डग’ चिन्दै गरेको काठमाडौं,"काठमाडौँ — काठमाडौं, महानगर बन्न हतारिएको हास्यास्पद, निरर्थक र बेतुक एउटा राजधानी सहर,’ वरिष्ठ संस्कृतिविद् कमलप्रकाश मल्लको निबन्ध ‘काठमान्डु योर काठमान्डु’ले यो सहरलाई यसरी नै प्रस्तुत गरेको छ ।झन्डै आधा शताब्दीअघि मल्लले कोरेका अक्षरलाई पछ्याउँदा काठमाडौं अहिले साँच्चै एउटा निरर्थक महानगर बनेको छ ।मल्लले काठमाडौंबारे निबन्ध लेख्दा गाँजा, चरेसको नशामा मस्त हिप्पीहरू सहरका गल्लीहरूमा यत्रतत्र भेटिन्थे । झोछें, बसन्तपुर क्षेत्र अखडा थिए हिप्पीहरूको । चरेस, गाँजा सर्वसुलभ पाइने हुँदा काठमाडौं स्वर्ग थियो उनीहरूका लागि । झोछें लामो समय पर्यटकहरूको आकर्षणको केन्द्र थियो । यहाँ स्थानीय नेवारी खाजाघरदेखि विदेशी स्वाद पस्किने रेस्टुरेन्टहरू पनि भेटिन्थे । त्यसो त गाँजा खाने चलन काठमाडौंको पुरानै हो । बूढापाकाहरू चिलिममा गाँजा भरेर धूवाँ उडाउँदै भजन गाउँथे । देवीदेवताको कीर्तनमा गाँजाको सर्कोले स्वर्गीय आनन्द दिन्थ्यो सायद ।वरिष्ठ भारतीय कलाकार एवं चलचित्रकर्मी देवानन्दले यिनै हिप्पीहरूको आगमन देखेर काठमाडौं आएर सिनेमा नै बनाए ‘हरेराम हरेकृष्ण’ । गाँजा, चरेसमा मस्त हिप्पीहरूको संख्या बढेसँगै काठमाडौंमा पश्चिमा संगीतको पनि आगमन भयो । यससँगै अपराध पनि बढ्न थाल्यो । अपराध बढेपछि सरकारले गाँजा, चरेसमा प्रतिबन्ध लगायो । झोछेंले थामेको पर्यटनको बिँडो बिस्तारै थाबहितिर सर्‍यो । चाक्सीबारी छेउछाउबाट सुरु भएको थाबहिको पर्यटन विकास अहिले निकै विस्तारित भएको छ । ठमेलमा रूपान्तरित भएको थाबहि अझै पनि पर्यटकहरूको आकर्षणको केन्द्र कायमै छ । कस्मोपोलिटन बनेको काठमाडौंको सानलाई ठमेलले धानेको छ । विश्वभरिको स्वाद पस्किने रेस्टुरेन्ट, पब, क्लब र होटलहरू ठमेलका आकर्षण हुन् ।थाबहि, झोछें पर्यटकका आकर्षणका केन्द्र थिए भने मासंगल्ली, असं, डल्लु, नक्साल, पकनाजोल आदि टोलहरू स्थानीयहरूका आकर्षणको केन्द्र । वः, बारा, चटामरी, छ्वय्ला, कचिला, आलुछ्वा, मुस्या, पालु... अनि अय्ला, थ्वा । यी खानपिनहरू सामान्यतया सबै खाजाघरहरूको कमन मेनु हुन्थे । उपत्यकाभित्रका धेरैजसो नेवारहरूको घरघरमै बन्थ्यो अय्ला (रक्सी), थ्वा (जाँड) । व्यावसायिक रूपमा अय्ला, थ्वा बनाउने र बेच्नेहरू निकै सीमित थिए । साय्मीको रक्सी भनेपछि हुरुक्कै हुन्थे पारखीहरू । निकै राम्रो मानिन्थ्यो उनीहरूको रक्सी ।व्यवस्थित सडकहरू बनिनसकेको काठमाडौंमा बस्तीहरू छरिएका थिए । रानीपोखरी पश्चिम, विष्णुमती पूर्व सबैभन्दा ठूला बस्ती बसेका थिए । यो परिधिभन्दा बाहिर बागबजार, धोबीधारा, डिल्लीबजार, बत्तीसपुतली, कुरिया गाउँ, हाँडीगाउँ, मालीगाउँ, नक्साल आदि ठाउँहरूमा छरिएका बस्तीहरूलाई सहर बाहिर मानिन्थ्यो । ‘ध्वखाँ दुने, ध्वखाँ पिने’, सहरको परिधिभित्र र बाहिरका बस्तीलाई यसरी परिभाषित गरिन्थ्यो ।पाटन सहरभन्दा बाहिर पर्दथ्यो सातदोबाटो क्षेत्र । त्यस समय सातदोबाटो पुगेर आएको भन्दा सहरभित्रका मानिसहरूले भट्टी पुगेर आएको भनेर बुझ्ने गरेको सम्झन्छन् वरिष्ठ संस्कृतिविद् हरिराम जोशी । थापाथलीको हाराँचाको खाजा अनि नक्सालको तुयुचाको आलु निकै प्रख्यात थियो भन्छन् जोशी । बाहिर खाने खासै चलन नभएकाले खाजा घरहरू निकै सीमित थिए । कृष्ण मन्दिर पछाडिको हृवनाचा निकै प्रख्यात थियो । लगभग एक शताब्दी पुरानो त्यो प्रख्याति अझै कायम राखेका छन् हृवनाचाका सन्तानले । हृवनाचाको आलु पिरो हुन्थ्यो, तुयुचाको अलिक कम पिरो । ‘पुतलीसडक, सिंहदरबार नजिकै नेवारी खाजाघर थियो, नत्र सिंहदरबारभित्रको सेनाको चमेना गृह सरकारी कर्मचारीहरूको एकमात्र विकल्प हुन्थ्यो,’ जोशी सम्झन्छन् । ‘परालमा पोलेको छ्वय्ला, त्यहि बुलु मी (परालको खरानी) मा पोलेको अन्डा, कहाँ पाउनु त्यस्तो स्वाद अहिले ?’ उमेरले नब्बे टेक्न आँटेका जोशी विगत तीस/पैंतीस वर्षमा काठमाडौंको समाज सांस्कृतिक रूपमा निकै परिवर्तित भएको महसुस गर्छन् ।पारस होटल, कोरोनेसन होटल, रोयल होटलहरूले धानेको थियो काठमाडौं आउने पर्यटकहरूलाई त्यस समय । सोल्टी, क्रिस्टल, शंकर लगायतका होटलहरू बनेपछि ती होटलहरू बिस्तारै सुके । कालान्तरमा बन्द नै भए । नत्र भूगोलपार्क छेवैको पारस होटलमा रहेको रेस्टुरेन्ट राजनीतिक, बौद्धिक व्यक्तित्वहरूको भेटघाटको अखडा थियो । बिहान चिया भेट, राति चियर्स भेट हुन्थ्यो त्यहाँ । बागबजारस्थित कोरोनेसन होटल राजकीय पाहुनाहरूलाई सुविधा दिने एकमात्र होटल थियो । यसको भुइँतलामा रहेको कफीसप निकै नामचिन थियो ।सामान्य मानिसहरूको घुइँचो लाग्ने खाजाघरहरू सहरका गल्लीहरूमा थुप्र्रै थिए । भट्टीको उपमा पाएका यस्ता खाजाघरहरू भेटिने गल्लीहरूमध्ये मासंगल्ली एक प्रख्यात गल्ली थियो । थुप्रै खाजाघरहरू थिए त्यहाँ । नारायण दाइको ममचा पसल तीमध्येको एक थियो । जो अहिले चेन रेस्टुरेन्ट बन्ने होडमा छ । मासंगल्लीका भट्टीहरूमा पत्रकार, लेखक, संगीतकार, गायक, कवि, कलाकार एवं अन्य विभिन्न विधाका मानिसहरू दैनिक भेटिन्थे । त्यहाँ कति कविका कविता फुरे, कति संगीतकारका संगीत, कति लेखकका निबन्ध त्यसको लेखाजोखा इतिहासले मूल्यांकन गरिनै रहेको छ ।मासंगल्लीका खाजा पसलहरू जति प्रख्यात थिए त्यति नै प्रख्यात थियो असंको गोपालदाइको पसल र ज्याठाको खाजाघर । ‘ज्याठामा नानीमैया बस्ने चोक अघिल्तिरको छ्वय्ला पसल भनेपछि नचिन्ने को होला ?’ भन्छन् कपिल महर्जन, ‘को आउँदैनथ्यो म कहाँ ? पत्रकार, गायक, मास्टर, लेखक, नेता... सबै ।’ रञ्जनाको आरसी मोमो, नःघको बुद्धि साहुको खाजाघर, इन्द्रचोकको गुच्चा मोमो, बसन्तपुर ग्वाछिम्ब गल्लीका भट्टीहरू चार/पाँच दशकअघि काठमाडौंमा संघर्ष गरिरहेका विभिन्न विधाका व्यक्तित्वहरू सबैसँग लगभग यी खाजाघरहरूका अनेक सम्झनाहरू होलान् । ‘नेपाल जाने’, ऊ बेला यसै भन्थे गाउँघरतिर । ‘नेपाल’ उपमा पाएको काठमाडौं खाल्डो सपना देख्नेहरूको सहर हो । देशभरिका युवायुवती विभिन्न सम्भावनाको सपना बोकेर काठमाडौं खाल्डो पस्थे अनि यहाँको भीडमा हराउँथे । यो क्रम अझै जारी नै छ ।जसोजसो काठमाडौंको जनसंख्या बढ्दै गयो खाजाघरहरू पनि बढ्दै गए । खाजाघर बढेसँगै त्यहाँ पाइने रैथाने खानामा पनि परिवर्तन आउन थाल्यो । ०३० को दशकमा मद्रासबाट आएका एक व्यवसायीले जुद्धसडक, पीपलबोट नजिकै कफीसप खोले । उनी कफीका दाना पिसेर कफी बनाउँथे । कफीका दानाबाट बनेको कफीको स्वाद उनैले चखाएका थिए काठमाडौंवासीलाई । बैंग्लोर कफी हाउस । निकै चर्चित थियो कफी हाउस त्यस समय । पछि यो नयाँसडकबाट तीनधारा नजिकै सर्‍यो । यो कफी हाउस अहिले अस्तित्वमा छैन । विन्स कफीलाई नेपाली समाजमा व्यापकता दिने श्रेय हिमालयन जाभा कफी हाउसलाई जान्छ । सन् १९९९ मा स्थापना भएको यो कफी हाउस अहिले एउटा ब्रान्ड बनिसकेको छ । कफीका विभिन्न ब्रान्ड बनाएर बेच्नेहरूको घुइँचो छ अहिले कफी बजारमा ।केही नवीन सोच बोकेका युवाले सन् ७० को दशकमा रत्नपार्कमा पार्क रेस्टुरेन्ट र नाङ्लो रेस्टुरेन्ट खोले । नाङ्लो रेस्टुरेन्टका सञ्चालक थिए श्याम कक्षपति । भट्टी र ससाना खाजाघरभन्दा पृथक् यी रेस्टुरेन्टले काठमाडौंको रेस्टुरेन्ट कल्चरमा व्यापक परिवर्तन ल्याइदियो । विभिन्न पप ब्यान्डहरूले प्रस्तुति दिने यी रेस्टुरेन्टले काठमाडौंका युवाहरूमा पप गीत संगीतप्रति आकर्षण बढायो । अहिले गणेशमानको सालिक रहेको शान्तिवाटिका क्षेत्रमा त्यस समय पेट्रोल पम्प र साझाको कार्यालय रहेको भवन थियो । त्यससँगै प्रहरी कार्यालय रहेको ठाउँमा थियो बागमती अञ्चलाधीश कार्यालय । पार्क रेस्टुरेन्टकै लहरमा थियो पार्क आर्ट ग्यालरी । रामानन्द जोशीले सञ्चालन गरेको यो आर्ट ग्यालरीमा आर्ट अध्ययन र अध्यापन पनि हुने गरेको सम्झन्छन् वरिष्ठ कलाकार कान्छाकुमार कर्माचार्य । त्यसै लहरमा थियो श्याम चित्रकारले सञ्चालन गरेको फोटो स्टुडियो । पार्क रेस्टुरेन्ट कता पुग्यो थाहा भएन तर श्यामसुन्दर कक्षपतिले नाङ्लो रेस्टुरेन्टलाई विस्तार गरेर ब्रान्ड बनाए । रत्नपार्कबाट दरबारमार्ग सरेको नाङ्लो अहिले ‘साम्स वन ट्रि’को नामले सञ्चालनमा रहेको छ ।०४० को दशकमा काठमाडौंमा खाजाघरहरूको संख्या ह्वात्तै बढ्यो । त्यस समय खाजाघरका रूपमा मोमो पसलको संख्यामा व्यापक वृद्धि भयो । महाबौद्ध, रञ्जना, कमलाक्षी र बौद्ध क्षेत्रमा मोमो खान पालो कुरेर बस्नु पर्दथ्यो । यही समय बर्गरले पनि काठमाडौंको बजारमा स्थापित हुन पाइला चालेको थियो । न्युरोड पीपलबोट नजिकैको सेन्टरप्वाइन्ट निकै नाम चलेको बर्गर हाउस थियो । बर्गरलाई काठमाडौंवासीमाझ परिचित गराउने श्रेय भने नाङ्लो रेस्टुरेन्टका सञ्चालक श्याम कक्षपतिलाई जान्छ ।इटालियन नागरिक अन्नामारिया फर्जिओनीलाई काठमाडौंवासीलाई पिज्जाको स्वाद पस्किने श्रेय जान्छ । फर्जिओनीले स्थापना गरेको फायर एन्ड आइस रेस्टुरेन्टले भन्डै चार दशकदेखि विभिन्न स्वादका उत्कृष्ट पिज्जा नेपालीहरूमाझ पस्किरहेको छ । पिज्जाको व्यापकता यति बढेको छ कि काठमाडौं लगायतका थुप्रै सहरमा पिज्जा सजिलै पाइन्छ । स्विस सरकारको सहयोगमा सन् १९५३ मा कियान्जिन गोम्पा, लाङटाङमा चिज प्रशोधन केन्द्र स्थापना भए पनि चिजको स्वादले नेपाली समाजमा व्यापकता पाएको थिएन । उच्च हिमाली भेगका किसानको आय वृद्धि गर्न मद्दत गरेको चिज उत्पादनले सामान्य नेपालीको जिब्रोसम्म पुग्न भने निकै समय लगायो । अहिले नेपाली बजारमा याक चिजबाहेक बाख्राको चिज पनि उत्पादन हुन थालेको छ ।०४६ को जनआन्दोलनपछि देशमा आएको राजनीतिक परिवर्तनसँगै मानिसहरूले खुलापनको महसुस गरे । यो खुलापनसँगै डान्स रेस्टुरेन्ट, गजल रेस्टुरेन्ट, पब, क्लब र डिस्कोथेक कल्चरले काठमाडौंको अँध्यारो रात्री जीवनलाई रंगीन बनाइदियो । युवायुवतीहरूको आकर्षण यतातिर बढ्दै जान थाल्यो । रात्री जीवनको मनोरञ्जनसँगै भित्रियो विसंगति र विकृति, झैझगडा र देहव्यापार । प्रशासनसँग लुकामारी गर्दै मनोरञ्जनको यो क्षेत्र निरन्तर चलिरहेकै छ । सम्पदा र संस्कृतिको धनी, आफ्नै पहिचान, वेशभूषा, भाषा, परिकार बोकेको काठमाडौंलाई बेतुक र निरर्थक बन्दै गएको आरोप लागे पनि यो सहर अझै जीवन्त छ । हरेक महिना आउने कुनै न कुनै जात्रा पर्वले सहरलाई जीवन्त राख्दछ । यी जात्रापर्व मनाउन काठमाडौंका नेवार समुदाय धिमे र भुस्या बजाउँछ, नाचगान गर्छ, देवीदेवतालाई नचाउँछ र अन्तमा भोज खान्छ । झन्डै अठार प्रकारका भोज छन् नेवार समुदायमा । कुनै कुनै विशेष भोजमा मासुका चालीस परिकारसम्म बन्ने गर्दछ ।काठमाडौंमा उहिले उहिले भोज पकाउन, खुवाउन समुदाय नै एकजुट हुन्थे । सुथानिसें । आफन्तलाई काममा सघाउन बिहानैदेखि आउने निम्तो दिइन्थ्यो । आजभोलि काठमाडौंको भोजको स्वाद फेरिएको छ । रैथाने स्वादमा पार्टी प्यालेसका सेफको मसला छिरेको छ । साँघुरिँदै गएको सहरमा पहिले जस्तो भोज गर्ने खुला चौरहरू छैनन् अहिले । पार्टी प्यालेसहरू च्याउसरी उम्रिएका छन् । सहरमा पार्टी प्यालेसहरूमात्रै होइन, भोजन गृहहरू पनि उत्तिकै बढेका छन् । रैथाने स्वादमा रमाउने काठमाडौंवासी थकाली खानामा रमाउन थालेको छ । पिज्जा, बर्गर र सिज्लरमा रमाउन थालेको छ । सक्कली थकाली स्वाद विरलै भेटिन्छ यहाँ । तीव्र व्यावसायिकताको होडमा थकाली खानाको स्वाद मात्र होइन, काठमाडौंमा रैथाने नेवारी स्वाद पनि भेटाउन गाह्रो पर्न थालेको छ ।"
परिवर्तनको छहारी : पीपलबोट,"काठमाडौँ — लेखक–पत्रकार किशोर नेपालको मस्तिष्कमा पीपलबोटको जराजस्तै गडिएको छ, न्युरोड–नोस्टाल्जिया । यो त्यही पीपलबोट हो, जुन बौद्धिक जागरणको एउटा केन्द्र थियो ।गोरखापत्र प्रकाशनको मुख्यालय र पत्रपत्रिकाको उपलब्धताका कारण कवि, लेखक, पत्रकार र राजनीतिकर्मीका लागि भेटघाटको थलो यही थियो । नेपाल त आफ्नो राजनीतिक चेतनाको बीज नै पीपलबोटबाट सुरु भएको बताउँछन् । ‘राजनीतिक दलहरू प्रतिबन्धित रहेको अवस्थामा पनि न्युरोड अग्रज–अनुजको जमघट हुने ठाउँ थियो,’ उनी भन्छन्, ‘यहाँ प्रजातन्त्रको दियो कहिल्यै निभ्न पाएन ।’त्यसो त राजनीतिकर्मीको अखडासमेत पीपलबोट भएकाले राज्यको नजर पर्ने नै भयो । यहींबाट गिरफ्तारका कैयौं घटना भएको उनी सम्झन्छन् । सीआईडी–सुराकी तैनाथी अवस्थामै रहन्थे । राजनीतिक, साहित्यिक आन्दोलनको सुरुवाती योजना यहींको जमघटबाट बन्ने गर्थ्यो ।खासमा राणाकालदेखिकै न्युरोड एक केन्द्र बनिसकेको थियो । राणा शासनविरुद्ध खोलिएको संगठन नेपाल प्रजा परिषद् नजिकै ओमबहालमा थियो, जहाँ धर्मभक्त माथेमा बस्थे । यसरी पीपलबोट बौद्धिक जमातको भेटघाट थलो बन्दै गयो । पुरानादेखि नयाँ पुस्तासम्मका साहित्यकारको मिलनबिन्दु बन्यो ।त्यसबेला लेखकहरूको सायङ्कालीन जमघट समय कटाउने मेलो मात्रै थिएन । तिनै मित्रमण्डलीबाटै साहित्यका अनेक आयाम विस्तारित हुन पाए । विचारधाराका हिसाबले त्यसबेला पनि लेखकहरू प्रगतिशील र प्रजातान्त्रिक धारमा थिए तर अहिलेको जस्तो चर्को ध्रुवीकरण थिएन भन्छन्, नेपाल । उनको सम्झनामा त्यसबेला सर्वाधिक प्रभावशाली कवि थिए– मोहन कोइराला र भूपि शेरचन । कोइराला प्रजातान्त्रिक धारका, शेरचन प्रगतिशील ।पीपलबोटनजिकै इन्दिरा रेस्टुराँ खुलेको थियो । सम्भ्रान्त हैसियतका कवि–लेखक रेस्टुराँ छिर्थे । नेपालका अनुसार रूपरेखा मासिकका सम्पादक उत्तम कुँवर, भूपि, द्वारिका श्रेष्ठ, कृष्णभक्त श्रेष्ठ, अमेरिकी दूतावासमा काम गर्ने जगदीश माथेमालगायत नाम चलेका बुद्धिजीवी, साहित्यकार र पत्रकारहरूको नियमित सायङ्कालीन बैठक इन्दिरामै जमेको हुन्थ्यो ।मोती महल अर्को अड्डा थियो । हरेक साँझ यहाँ पनि साहित्यकार, राजनीतिकर्मीको उपस्थिति हुन्थ्यो । त्यो भीडबीच हुन्थे– शैलेन्द्र साकार, ध्रुवचन्द्र गौतम, उपेन्द्र श्रेष्ठ, हरिभक्त कटुवाल, नारायण ढकाल, हरि अधिकारी, भवानी घिमिरे, ध्रुव सापकोटा, कविताराम, मोहन घिमिरे, अशेष मल्ल, कणाद महर्षि, तोया गुरुङ, ओममणि शर्मालगायत । ‘लेखनमा जोस भएका कवि–लेखकबीच यहीं घण्टौं साहित्य लेखन र जीवन लगायतका विषयमा विमर्श चल्थ्यो,’ नेपाल भन्छन् ।कवि–लेखकको भेटघाट गर्ने थलो अम्बर गुरुङ निवास पनि थियो । बागबजार छिर्ने टुकुचाको पुलको उत्तरपट्टि सानो घर भाडामा लिएर उनी बस्थे । गुरुङ निवासमै नेपालले केही समय शंकर लामिछाने, भूपिसँग संगत गर्ने अवसर पाएका थिए ।इन्दिरा मात्रै होइन रञ्जना गल्लीको डाँफे रेस्टुरेन्ट, आम्रपाली, नेपाल बैङ्लोर हाउस, नेपाल कफी हाउस, आरसी मोमो, गणेश मानन्धरको पसल, कवि विजय बजिमयको पसलमा साहित्यिक माहोल जमिरहन्थ्यो ।साहित्यिक र समसामयिक संकलनका साथै भारतीय पत्रपत्रिकासमेत पाइने भएकाले लेखकहरू पीपलबोट पुगेकै हुन्थे । रञ्जनागल्लीको मुखैमा थियो, सन्देश गृह । यहाँ टाइम्स अफ इन्डिया, हिन्दुस्तान टाइम्स, स्टेट्सम्यान, नेसनल हेराल्ड, नवभारत टाइम्स, अमृतबजार, हिन्दुस्तान स्ट्यान्डर्ड, धर्मयुग, दिनमानजस्ता पत्रिका आउँथे । सारिका, कादम्बिनी, नवनीतजस्ता साहित्यिक पत्रिका आउने भएकाले लेखकहरूको भीड लाग्ने गरेको नेपाल सम्झन्छन् ।कवि शैलेन्द्र साकारको सम्झनामा पीपलबोट भन्नेबित्तिकै याद आउने पात्र हुन्, भूपि शेरचन । सम्भ्रान्त परिवारका भूपि टाई सुटमा ठाँटिएर न्युरोड आइपुग्थे । ‘इन्दिरा रेस्टुराँको अघिल्तिर उभिएर सडकका मान्छे नियाल्दै चुरोट तानिरहेका भूपिको चित्र अहिले पनि मेरो दिमागमा छ,’ साकार भन्छन्, ‘उनी केहीबेर त्यहाँ उभिन्थे । पछि शंकर लामिछाने, तुलसीनाथ ढुंगेल, कृष्णभक्त, उपेन्द्र श्रेष्ठहरू आएपछि रेस्टुराँ उक्लिन्थे, हामीचाहिँ मल्होत्राको चिया पसलतिर छिर्थ्यौं ।’ त्यहाँ हुन्थे नारायण ढकाल, विमल निभा, सन्तोष भट्टराईहरू ।२०१८ सालको अन्तिमतिर काठमाडौं आएका साकारले धेरै पटक भूपि र सिद्धिचरणलाई पीपलबोट आसपास देखिरहे । उनलाई रोचक घिमिरे र भैरव अर्यालले गोपालप्रसाद रिमाललाई चिनाइदिए । रिमाल भने कहिलेकाहीं मात्र पीपलबोट आउँथे । ‘उनी आउनासाथ अरू कविले पागल आयो भनेर जिस्काउँथे । रिमाल अस्थिर खालका थिए, केके बर्बराउँदै हिँड्थे,’ साकार सम्झन्छन्, ‘मैले कैयौंचोटि बुझ्न खोजेँ के भन्दा रहेछन् भनेर तर बुझ्न सकिनँ ।’पीपलबोट चौतारोमा पत्रपत्रिका फिँजाएर विक्रेता बसेका हुन्थे । आफ्नो पेसासँगै उनीहरूको चासो लेखक–पत्रकारबीच हुने बहस–विमर्शतिर पनि हुन्थ्यो । यहीं जुत्ता पालिस गर्नेहरू काठको ससाना बाकस लिएर लहरै बसेका हुन्थे । ‘जुत्ता पालिस गर्ने ठाउँ अरूतिर थिएन, पत्रपत्रिका यहाँबाहेक नपाइने,’ साकारले पीपलबोट केन्द्र बन्नुको कारण खुलाए, ‘इन्डियन पत्रिका पनि यहीं आउँथे । गोरखापत्र त भूगोलपार्कमा टाँसेको हुन्थ्यो, हामी त्यहीं पढ्थ्यौं ।’पत्रकार प्रकाश गुरागाईं नयाँ सडकको कथालाई पुस्तक ‘जङसन पीपलबोट’ मार्फत यसरी सुनाउँछन्, ‘विजय मल्ल पीपलबोटमुनि उभिएर पाँच सय पचपन्न चुरोट तानिरहेका हुन्थे । मोहन कोइराला प्रायः अरूकै कुरा सुनिरहेका भेटिन्थे । सन्तोष भट्टराई ‘अराजक’ औंलो हल्लाएर रूढि विचार र समकालीन मान्यताहरूको आलोचना गरिरहन्थे । पोषण पाण्डे कविता सुनाइरहेका हुन्थे । पीपलबोटमुनि साहित्यकारका अनेक झुन्ड उभिएका भेटिन्थे । अनेक भावभंगी हुन्थ्यो । गोपालप्रसाद रिमाल, सिद्धिचरण श्रेष्ठ, गोविन्द मल्ल ‘गोठाले’ यही सडक भएर आवतजावत गर्थे । साँझ करिब चार बजेदेखि सात बजेसम्म पीपलबोटमा जता फर्किए पनि साहित्यकार, राजनीतिकर्मी, पत्रकार र जासुस भेटिन्थे ।’लक्ष्मीप्रसाद देवकोटा, बालकृष्ण सम, वासु पासा, दौलतविक्रम विष्ट, पुरुषोत्तम बस्नेत, नगेन्द्र थापा, मदनरेग्मी, रत्नशमशेर थापा, पुण्य सुवेदी, चित्तरञ्जन नेपाली, रमेश विकल, मनु ब्राजाकीसम्म पुग्ने थलो यही थियो । डोरबहादुर विष्ट, भीमदर्शन रोका, दमननाथ ढुंगाना, लोकराज बराल पनि कहिलेकाहीं पुगेकै हुन्थे । अभि सुवेदी, पुरुषोत्तम सुवेदी, विमल निभा, राजव, नारायण ढकाल, शार्दूल भट्टराई, श्यामल, अविनाश श्रेष्ठ, नयनराज पाण्डेहरू अहिले पनि पीपलबोटमा भेटिइरहन्छन् ।अभि सुवेदीले त इन्दिरा रेस्टुराँमै पहिलो पटक कफीको स्वाद लिन पाएका हुन् । ‘मैले पीपलबोटको त्यो केन्द्रवर्ती थलोलाई मेरो नागरजीवनको सबैभन्दा महत्त्वपूर्ण अभिव्यञ्जना उजागर गरिदिने स्रोत ठानेको छु । त्यसलाई आधार राखेर यताका र पश्चिमका नारदर्शन र साहित्य रचनाका आधार भेटेको छु,’ सुवेदीले आफ्नो निबन्ध ‘पीपलबोट’ मा लेखेका छन् ।डिल्लीबजारस्थित लप्टनको होटलमा विशेषगरी महाकवि देवकोटा गइरहन्थे । नजिकै घर भएकाले पनि उनी मासु–चिउरा खान होटल छिर्थे । कतिसम्म भने ट्युसनका विद्यार्थीलाई पनि त्यहीं लगेर पढाउने गरेको इतिहास–अध्येता प्रवास गौतमले पत्रकार सुधीर शर्माको पोडकास्ट ‘अनि अब’ मा सुनाएका छन् । शंकर लामिछाने, विजय मल्ल, भूपि शेरचन, धर्मराज थापाहरू यहीं भेटघाट गर्थे ।नक्सालस्थित शम्भुनाथ पाण्डेको घरमा २०१० सालमा खुलेको मनोरञ्जन पुस्तकालय होस् या न्युरोडको अमेरिकन वा ब्रिटिस लाइब्रेरी, चेतना विस्तारमा तिनको आफ्नै भूमिका थियो । वसन्तपुरस्थित नेपाल–भारत सांस्कृतिक केन्द्रमा कवि गोष्ठी भइरहन्थ्यो । एक पटक केन्द्रको पुस्तकालय अध्यक्ष बनेका थिए, शंकर लामिछाने । त्यसकारण पनि लेखकहरूको अर्को भेटघाट थलो थियो, सांस्कृतिक केन्द्र ।ब्रिटिस लाइब्रेरीमा त सिनेमा पनि देखाइन्थ्यो । काठमाडौंको समाजमा अंग्रेजी सिनेमाप्रतिको बढ्दो रुचि र चाहना बुझेर बेलायती दूतावासले चर्चित अंग्रेजी सिनेमाको साप्ताहिक प्रदर्शन व्यवस्था मिलाएको पत्रकार किशोर नेपाल बताउँछन् । ‘काठमाडौंका युवायुवतीमा अंग्रेजी भाषाको मोह बढ्दै थियो । सिनेमा र संगतका माध्यमले अंग्रेजी भाषा सिक्न मद्दत पुग्ने हुँदा हुने खाने परिवारका सदस्यको त्यसप्रति आकर्षण बढेको थियो । आधुनिक जीवनशैलीमा रमाउने युवतीहरूको संख्या निकै कम थियो । लो कट ब्लाउज, जिन्स सर्ट वा मिनी स्कर्टमा देखिने युवती त झनै कम थिए । अंग्रेजी सिनेमामा रुचि भए पनि सोसाइटीको सदस्यता लिन सक्ने आर्थिक हैसियत मेरो थिएन,’ आफ्नो पुस्तक ‘मेरो समय’ मा उनले लेखेका छन् ।पञ्चायतविरुद्ध साहित्यकारपञ्चायतविरुद्ध कवि–लेखकको संयुक्त आन्दोलनका रूपमा चैत ३ चर्चित छ । २०४६ चैत ३ गते त्रिचन्द्र क्याम्पसको सरस्वती सदनमा मुखमा कालोपट्टी बाँधेर गरिएको बौद्धिक विद्रोह थियो त्यो ।पारिजातदेखि कमलमणि दीक्षित, आनन्ददेव भट्ट, युद्धप्रसाद मिश्र, कृष्णचन्द्रसिंह प्रधान, खगेन्द्र संग्रौला, कृष्णसेन इच्छुक, रामेश, रायन, अरुणा उप्रेती, शारदा शर्मा, अञ्जु दीक्षित, हरिवंश आचार्य, मदनकृष्ण श्रेष्ठ, अशेष मल्ल, गोविन्द वर्तमान, आहुतिलगायत आन्दोलनमा सहभागी थिए ।प्रदर्शनकारीलाई प्रहरीले ट्रक र भ्यानमा कोचेर लगे पनि पारिजातलाई भने उनीहरूले पक्राउ गरेनन् । ‘उहाँ पलेँटी कसेर बस्न नसक्ने भएकाले मुढाको व्यवस्था गरिदिएका थियौं । त्यही मुढामा बसेर पारिजात दिदीले मुखमा कालोपट्टी बाँध्नुभयो,’ हरिगोविन्द लुइँटेलले सन्धान डटकममा लेखेका छन् ।कवि स्नेह सायमीका अनुसार लुइँटेलको सक्रियतामा २०५४ फागुन २६ गते ‘सिर्जना चैत ३ साहित्यिक अभियान’ घोषणा भयो । जसमा लुइँटेल र सायमीसहित गोविन्द वर्तमान, राजकुमार केसी र राजेन्द्रप्रसाद अधिकारी थिए । २०५६ फागुन २० गते पुनर्गठनपछि नारायण ढकाल, विमल निभा, राजेन्द्र महर्जन र सुरेश किरण थपिए । खगेन्द्र संग्रौला र रामेश श्रेष्ठ सल्लाहकार रहे । सायमीको कविता संग्रह ‘पुल र पर्खालहरू’ सिर्जना चैत ३ कै नामबाट प्रकाशित भएको थियो ।पञ्चायविरुद्धको विद्रोहका रूपमा २०२६ मै जन्मिएको थियो, ‘अमलेख’ । द्वारिका श्रेष्ठ, कृष्णभक्त श्रेष्ठ, भूपि शेरचन, मोहन कोइराला, मदन रेग्मी, ध्रुवचन्द्र गौतम, रत्नशमशेर थापा, भुवन ढुंगानालगायत यो आन्दोलनमा जोडिए । त्यसबेला उनीहरू ‘सिउँडी’ साहित्यिक प्रकाशन निकाल्थे । ‘इन्दिरामा चिया खानेहरूले अमलेख सुरु गरेछन्, हामीलाई पछि थाहा भयो,’ कवि साकार हाँस्दै भन्छन्, ‘हामीले पनि अस्वीकृत जमात सुरु गर्‍यौं ।’पीपलबोट आसपासमै २०३१ सालमा जन्मिएको अर्को अभियान थियो, ‘योङ राइटर्स फ्रन्ट’ । जसमा साकारसहित मोहन घिमिरे, ध्रुव सापकोटा, भाउपन्थीलगायत आबद्ध थिए । त्यसबेला सरकारले साहित्यका सबै सामयिक संकलन/प्रकाशनमा रोक लगाइसकेको थियो । ‘चारैतिर पञ्चायत र महेन्द्रबाहेक सुनिँदैनथ्यो । लेटरप्रेसमा छापेको पत्रिका अञ्चलाधीशले सेन्सर नगरी ल्याउनै नपाइने,’ पत्रकार नेपाल सुनाउँछन्, ‘अभिव्यक्ति स्वतन्त्रता नभएको देशमा सबै विचारधारका लेखकबाट विरोधको संकेतस्वरूप बुट पालिस आन्दोलन जन्मिएको हो ।’त्यही योजनास्वरूप सुरुमा साकार, कविताराम श्रेष्ठ, ध्रुव सापकोटा र मोहन घिमिरे बुट पालिसका लागि न्युरोड पुगेका थिए । अचानक बालकृष्ण सम पनि आइपुगे । उनले जुत्ता पालिस गराएबापत एक–एकका ५ वटा नयाँ नोट दिएको साकार सम्झन्छन् ।२०३६ सालको जनमत संग्रह घोषणापछि पीपलबोटबाटै जन्मियो, ‘सडक कविता क्रान्ति’ । भवानी घिमिरेले नेतृत्व गरेको यो आन्दोलन पाटन, भक्तपुर हुँदै उपत्यकाबाहिर विराटनगर, तनहुँ, पोखरालगायत ठाउँसम्म पुग्यो ।यसरी पीपलबोट हरेक परिवर्तनको साक्षी बनिरह्यो । राणाकालदेखि प्रजातन्त्र, पञ्चायत, बहुदल हुँदै गणतन्त्रकालसम्म । अहिले पनि पीपलबोट यहीं छ, तर बदलिएको छ समय । फेरिएको छ, कवि–लेखकको जमघटस्थल । बुट पालिस गर्न वा पत्रिका पढ्नकै लागि पीपलबोट धाइरहनु पर्दैन । अबको पचास वर्षपछि पीपलबोटले कस्तो कथा सुनाउला ?"
"जमानाको काठमाडौं सहर, फर्की हेर्ने रहर","काठमाडौँ — संसारको रीत हो– परिवर्तन । तर, हरेक परिवर्तन उति नै सुन्दर वा उति नै कुरूप हुन्छ भन्ने छैन । त्यो त परिवर्तनको सुरुवाती दिशाले तय गरेको बाटोले दिने अन्तिम परिणाम हो । जस्तो कि, काठमाडौं पनि परिवर्तित छ, जसरी परिवर्तित छन्– संसारका राजधानीहरू । तर, परिवर्तित काठमाडौंमा के छ, के छैन ?स्पष्ट छ, बदलिएको काठमाडौंमा पहिलेको जस्तो कलकलाउँदो बागमती र यसको किनारको सभ्यता छैन, उपत्यकाका तीन प्राचीन सहरलाई चारैतिरबाट घेर्ने विस्तारित हरिया फाँटहरू छैनन् र छैन– यसको रैथाने जीवन ।काठमाडौंका अँध्यारा–उज्याला सडक र गल्लीहरू अहिले पनि छन् । जहाँ लुकेका छन्– अनेकन कथा–किम्वदन्ती, जो कुनै समय एक जीवित संसारको अविराम हिस्सा थियो । ती हराए कतै, जसरी हरायो बागमतीमा कलकल पानी । जसरी हरायो, ‘त्रिपुर’ लाई घेरिबसेको खाली जमिन र जसरी हरायो–यहाँको रैथाने जीवन ।ती कतिपय नदेखिएका छन्, कति खोतलिन बाँकी । हरेक सहर निर्मित हुन्छन्– बेनाम पात्रहरूबाट । र, कत्ति पात्रका नामचाहिँ सहरका अग्ला घर–बंगला र दरबारका सियालमा केही समय कुँदिन्छन् र केही बेनाम पात्रझैं बिलाउँछन् ।२००७ सालपछि बदलिएको काठमाडौंको सभ्यता बुझ्न ज्ञानका ठेलीले भरिएका पुस्तकालयका अमूल्य ग्रन्थ होइन, ‘कोर’ काठमाडौंको सांस्कृतिक जीवन पढ्नुपर्छ, जसले डोर्‍याउने छन् इतिहासका डोबहरूमा ।काठमाडौंको ‘कोर’ एरिया (केन्द्र वा भित्री बस्ती) अर्थात् इन्द्रचोकलाई मध्य पारेर ठहिटीदेखि असनचोक, असनदेखि झोंछे, भोटाहिटी वा मखनटोल, मखनदेखि टेकुसम्म ! विसं २००७ को प्रजातन्त्र प्राप्तिपछि काठमाडौं ‘कोर’ को सांस्कृतिक ल्यान्डस्केप र जीवनशैलीमा आएको बदलाव दृश्य–कथा नियालौं असनमा उभिएर । यो असन–फ्ल्यासब्याक काठमाडौं–जीवनशैलीतिर फर्किने एउटा ‘मेमोरी म्युजियम’ हो । असन–गल्लीका मट्मैलो रङका आख्यानले पुरानो समयतिर यहाँ डुलिहिँड्ने व्यापारीको वाणिज्य–संसारतिर पुर्‍याउँछ ।सिसा टल्किएका अग्ला घरहरूतिर हेर्दा आँखै खाने घाम छ असनमा । वर्षामासमा पनि आकाश नीर छरेझैं निख्खर छ । कमलप्रकाश मल्लले लेखेकै छन्, ‘काठमाडौंको आकाश खासै धुम्मिएको र विरक्तलाग्दो हुँदैन । दिनको निश्चित समय र घामको दिशाअनुरूप बदलिरहन्छ परिदृश्य । सुन, चाँदी, माणिकजस्ता चुचुराहरू स्नानरत देखिन्छन् पृष्ठभूमिमा ।’मान्छेको लर्को तन्केको छ– असन छिर्ने सातै नाकाहरू (बांगेमुढा, इन्द्रचोक, महाबौद्ध, भोटाहिटी, ज्याठा, कमलाक्षी, ठहिटी) मा । बहुप्रख्यात असंभलु अजिमा (अन्नपूर्ण मन्दिर) अघिको खुला स्थानमा मध्याह्न १२ बजे व्यापक भीड छ । ‘भीडभाड’, ‘ठेलमठेल’ को विराट विम्ब बनेर उभिएको छ– असन । जस्तै: भीड जनाउन उसै भनिन्छ– ‘असनको जस्तो भीड’ ।यो भीडमा कुनैबेला थिमितिरबाट खर्पन बोकेर चामल, चिउरा, दाल लिई आउने थोक व्यापारीहरू मिसिएका हुन्थे– यहाँ ती सामान बेच्थे र नुन, तेल, मसला लिएर थिमि फिर्थे । ऊबेला काठमाडौंको बजार–भाउ असनले निर्धारण गर्थ्यो ।असन असलमा एक आदिम बजार हो, जसले सैयौं वर्षको सहरी नेपाली आर्थिक इतिहास बताउन सक्छ । शताब्दीऔं पुरानो बजारको सान र वैभव बोकेर टाढाबाट सौदा गर्न आइपुग्ने पुराना मान्छेका कथा वाचन गर्दै उँघिरहेछ असन । जस्तो असनको यो ‘भीडभाड’ चोकबाट केलटोल जाने बाटोको दाहिनेतिर लस्करै उभिएका मसला पसलमध्येको एक वीरेन्द्र तुलाधरको पसलले दुई सय वर्षदेखि ग्राहकको दुःख–सुख देखेको छ, अनुहारको थकान पढेको छ, तीसँग खासखुस गरेको छ ।उहिले–उहिले रुपैयाँ थिएन मान्छेसँग । थियो त केवल पैसा । ग्राहक एक पैसा, दुई पैसा, पाँच पैसाका सामान किन्थे–फर्किन्थे । पैसा भन्नु तामा–पित्तलको ढ्याक हुन्थ्यो । २००७ साल आसपास असनका ढल्ला–ढल्लाझैं उभिएका जीर्ण घरहरूमा राँगाको मासु मात्रै किन्न पाइन्थ्यो, खसी यदाकदा । कुखुराको मासु सबैभन्दा महँगो हुन्थ्यो, सस्तोचाहिँ राँगा ।ऊबेला घरको ‘माथि चोटा’ वा ‘बुइँगलमा’ भट्टी पसल चलाइन्थ्यो, जसलाई ‘सुलिँ’ भनिथ्यो । पछि सुलिँ पसलहरू ‘तल’ भुइँतल्लामै झर्न थाले । त्यहाँ लोकल रक्सी, थ्वँ (छ्याङ) र केही सितन पाइन्थ्यो । सुलिँ भुइँतल्लामा झरेपछि भट्टी पस्नेहरूको संख्या पनि बढ्न थाल्यो । तिनै भट्टी अहिले ‘अपग्रेड’ हुँदै बार–रेस्टुरेन्टमा बदलिएका छन् ।२००७ साल अघिसम्म काठमाडौंमा स्कुल प्रतिबन्धित थियो । खुल्ला स्कुल नभए पनि केही शिक्षाप्रेमीहरू घरमै विद्यार्थी जम्मा गरी लेखपढ सिकाउँथे । त्यो चलन टोल–टोलमा व्यापक थियो । त्यस्ता कोठे स्कुलहरू ढोकाबहाल, गणबहाल, इन्द्रचोक, बांगेमुढा, न्हैंकन्तला, न्ह्योखा टोलहरूमा विद्यमान थिए । ००७ सालको जनक्रान्ति र प्रजातन्त्र प्राप्तिपछि तिनै कोठे–स्कुल प्रभात मावि, शान्ति शिक्षा, नेपाल आदर्श, विश्व–निकेतन नामहरूमा अस्तित्वमा आए ।०००राजदरबारमा रानी कान्ति राज्यलक्ष्मी देवी शाहको उपचार निम्ति २००५ सालमा नेपाल ल्याइएकी थिइन्– थेरापिस्ट चिकित्सक एरिका ल्युकट्याग । उनको आँखामा कैद भएको काठमाडौंको भू–दृश्य यो कंक्रिट–काठमाडौंसँग मेल खाँदैन । एरिकाको आँखामा चित्रित काठमाडौंको तस्बिर कस्तो थियो ?चन्द्रागिरि भन्ज्याङतर्फको बाटोमा सुन्दर पुतलीहरू गुराँसमाथि नाचिरहेका हुन्थे । ...उपत्यकामा तीनवटा नदी थिए । सुरुमा पग्लिएको नौनीजस्तो रङ र पछि घामको छाया परेका ठाउँहरूमा गाढा नीलो रङको देखिने ती नदी अत्यन्तै चित्ताकर्षक देखिन्थे । उपत्यकामा तीनवटा सहर थिए– एकआपसमा जोडिएका र घामको प्रकाशमा सुनौला र मणि–माणिक्यका मालाजस्ता । मैले लाल झिँगटीका छाना र सुनका गजुरहरू देखें । ...थानकोटबाट ओरालो बाटो लगभग पैदलै पार गरेँ । हाम्रो लागि एउटा भिन्टेज अमेरिकी कार अडिएको थियो ।...पत्थरको खस्रो सडक हुँदै हामी काठमाडौंतर्फ लाग्यौं । ...रूखहरू पहरेदारझैं थिए र त्यसका छायामा खेत देखिन्थे । बाक्लो कालो माटोमाथि मनग्य तरकारी उब्जनी भएको देखिने सानो बस्तीबाट हामी अगाडि बढ्यौं ।...मैले उपत्यकालाई नयनमार्फत मनमा कुँदें,’ (एरिका एन्ड द किङ) । एरिकाले २००५ सालमा वर्णन गरेको ‘मणि–माणिक्यको’ सहर काठमाडौं अब सिमेन्टको थुप्रो बन्यो ! यो सहरको त्यो भू–दृश्यमा पूरै बदलाव आयो ।कमलप्रकाश मल्लको एउटा मर्मस्पर्शी निबन्ध छ, ‘काठमाडौं तिम्रो काठमाडौं’, जहाँ उनले यस सहरको बदलिँदो भू–दृश्यमाथि अर्थपूर्ण चिन्तन गरेका छन्, ‘धेरै हरिया भेग उजाड बन्दै छन्, खुल्ला ठाउँ अतिक्रमणमा पर्दै छन् । काठमाडौंको भौतिक सम्पन्नता उजाडिँदै छ । इँटामा सिमेन्ट लेपिएका र थरीथरीका भद्दा रङ पोतिएका कथित स्मार्ट भवनले भरिएको उपनगर क्षेत्रमा पनि काठमाडौंको वैभवता निरीह छ ।’काठमाडौंको भू–दृश्यमा जे बदलाव आयो, त्यो परिर्वतन–कहानी आज अनौठो कथा लाग्छ । आजको यो सहभित्रका स्थानहरू २०२५–३० सालसम्मै पनि ‘सहरबाहिर’ का ठाउँ थिए । जस्तो कवि शैलेन्द्र साकारको स्मृतिमा बानेश्वर वा कोटेश्वर यो ‘बानेश्वर’, यो ‘कोटेश्वर’ झैं थिएन, काठमाडौंबाट ‘सुदूरका बस्ती’ थिए । साकार २०१८ सालको मध्यमा भोजपुरबाट काठमाडौं आइपुगे र नक्साल भगवती बहालमा बसे । पाउरोटी पहिलो पटक देखे–खाए, खुब स्वादिलो माने । उनी ०२६ सालतिर बानेश्वर सरे । ‘अहिलेको संसद् भवनको ठाउँमा आर्मी ब्यारेक थियो, बाटोमा सुंगुर हिँड्थे । बानेश्वरमा हिलो वा धूलो वा फोहोर व्याप्त थियो । बानेश्वर बस्ती निक्कै सानो थियो, जहाँ स–साना झुप्रामा मान्छे कपडा सिलाउने व्यवसाय गर्थे ।’सन् १९७७ मा रिङरोड निर्माण सुरु हुँदाका पनि साक्षी हुन् साकार । ‘काठमाडौं’ बाहिरै बनाइयो रिङरोड । ‘त्यस बेलासम्म काठमाडौंमा लमतन्न फैलिएको हरियो फाँटै देखिन्थ्यो’, साकार भन्छन् । साकार बानेश्वरबाट हिँड्दै–हिँड्दै न्युरोड पुग्थे । हिप्पीहरूसँग पनि उनले थोरै संगत गरिहेरे, जो आफूलाई ‘फ्लावर–चिल्ड्रेन’ भन्थे । ‘मैले पनि तीसँग गाँजा–चुरोट खाएँ कहिलकाहीं,’ साकार भन्छन्, ‘हिप्पीहरू वसन्तपुर चोकतिर वा मरु गणेशतिर वा स्वंयम्भूको डाँडामा छरिएका हुन्थे ।’०००प्रख्यात दरबार हाई स्कुल चल्तीका दुई सडकबीच पर्छ– बायाँ बाटो भोटाहिटीतिर जान्छ, दायाँ कमलाक्षीतिर । कमलाक्षीबाट असनतिर जाँदा कुनाय् टोल मोडिने कुनामा एउटा साइकल पसल छ– ‘पञ्चनारायण/अष्टनारायण’ ! ‘कोर’ काठमाडौंको सांस्कृतिक जीवनमा आएको परिवर्तन–कथाको एउटा साक्षी हो कमलाक्षीको यो साइकल पसल ।यो पसलको आदिम कथाले काठमाडौंको सडक, यातायात र उहिलेको सवारी–कथा वाचन गर्छ । राणाकालीन समाज, ००७ सालको प्रजातन्त्रपछिको खुल्ला नेपाली समाज र त्यस बेलाका मान्छेका जिन्दगी–लय वा जीवनशैली सुनाउँछ । यो साइकल पसल राणाकालीन बर्बर दिनहरू र प्रजातान्त्रिक आन्दोलनको उज्यालोको साक्षी हो, जसले साइकलको घन्टी बजाउँदै आफ्नो समयको रहस्यमयी र तिलस्मी जीवन–कथा भन्छ ।काठमाडौंको समाजमा आइरहेको परिवर्तनको जीवन्त इतिहास हुन सक्छ यो साइकल–कथा, जुन मान्छेहरूको पुरानो समयको कहानी मात्रै होइन, सहरी नसा र धमनीको जीवन्त दस्ताबेज पनि हो ।यो पसलको जीवन उज्यालो, अँध्यारो, तनाव, खुसी–दुःख मिलेर निर्मित छ– एउटा मान्छेजस्तै । निशाचरझैं राति अबेरसम्मै सडकमा साइकल–डाइनामोको पातलो उज्यालोको डोरोमा गुड्दै सहर घुम्ने ‘अष्टनारायण’ र ‘अष्टनारायण’ हरू बाँचेको समय इतिहासको पानामा कसरी पुरिएको थियो ? पसलको–स्मृतिले भन्छ ।स्थानीय पञ्चनारायणका छोरा अष्टनारायण मानन्धरले खोलेका हुन्– ‘पञ्चनारायण/अष्टनारायण’ साइकल पसल । संस्कृति अध्येता सुरेश किरणका अनुसार, यो नेपालकै पहिलो साइकल पसल हो । अष्टनारायण–तीर्थनारायण– त्रिरत्न हुँदै तिरेक मानन्धरले यो साइकल पसल चलाइरहेका छन् ।मोटरको सपनै देखेको थिएन काठमाडौंले, जतिबेला राजा–महाराजा चार घोडाले तान्ने बग्गीमा गुड्थे । सवारी भन्नु कि हात्ती थियो कि बग्गी, जसको उपयोग कुलीनहरूले मात्रै गर्थे । हुन त काठमाडौंमा मोटर–बाटो पनि थिएन । भीमफेदी हुँदै चन्द्रागिरि पर्वतको बाटोबाट भरियालाई बोकाएर एक–दुई मोटर काठमाडौं भित्रेको कथा ऊबेला प्रख्यात थियो । मोटरबारे यसो भनिन्थ्यो– घोडा नचाहिने बग्गी !विसं. १९६० को समय हो यो, जतिबेला सोखिन राणाहरू भारतबाट एक–दुई साइकल ल्याएर आफ्नो सोख पूरा गर्थे । विसं. १९८५ तिर आँखाभरि सपना भरेर व्यवसाय गर्न अष्टनारायण कलकत्ता गए, आधा दर्जन साइकल लिएर आए । र, आफ्नै घर कमलाक्षीमा साइकल पसल चलाए । ती साइकल थिए– बेलायतको हर्कुलस कम्पनीका । अष्टनारायणले ती साइकल मुसलमानहरूको पसल हसाबी एन्ड कम्पनीबाट किनेका थिए । साइकल रक्सौलदेखि अमलेखगन्जसम्म नेपालको रेल हुँदै ल्याइएको थियो । त्यहाँबाट लहरीमा भैंसे, भैंसेबाट धोरसिंगको रोपवे, रोपवेबाट काठमाडौंको टेकु भन्सार !हर्कुलस साइकल सय रुपैयाँमा बेचिन्थ्यो, रेली ९० मा । बिस्तारै कमलाक्षी टोलै साइकल–बजार बन्यो । तीर्थनारायण मानन्धरले आफ्नो किताब ‘काठमाडौं : उहिले र अहिले’ मा त्यो पुरानो साइकल–कहानी लेखेका छन् । यो साइकल पसलले नेपाली समाज बाँचेको अतीतको विशिष्ट अन्तरंग हिस्सा सुनाउँछ । नेपाली यातायात–संस्कृतिको पहिलो अध्यायका रूपमा पनि यो पसललाई लिन सकिन्छ । काठमाडौं उपत्यकाको दुःख के थियो भने जहाँ जानुपरे पनि हिँड्नुपर्थ्यो, काठमाडौं–पाटन, पाटन–भक्तपुर ! २००७ पछि नै अजिंगर गतिमै सही बाटोघाटो र यातायातको सुविधा विस्तार भयो । दूरी अब ‘दूर’ रहेन ।सन् १९५० को दशकमा त्रिभुवन राजपथमार्फत काठमाडौं जोडिनु ‘मोडर्न’ काठमाडौंको कोसेढुंगा थियो । त्यसपछि अष्टनारायणझैं ‘बास बस्दै’ भीमफेदीको बाटो हुँदै काठमाडौं छिर्नुपर्ने अवस्था रहेन । मधेस र नेपालका अरू भागसँग वा संसारसँगैको दूरी घट्यो ।‘त्यसपछि काठमाडौंमा सामाजिक, सांस्कृतिक परिवर्तन र विकासले झनै गति लियो । काठमाडौं ‘मोर्डनाइज’ हुने गति पनि बढ्यो,' काठमाडौंमाथि अध्ययन/अनुसन्धान गरिरहेका सामाजिक इतिहास अनुसन्धाता प्रवास गौतम भन्छन् ।०००२००७ सालको प्रजातन्त्र प्राप्तिपछि २०८२ सम्म आइपुग्दा यो ७५ वर्षमा काठमाडौंले अनेकौं बदलाव देख्यो– राजनीतिक, आर्थिक, सामाजिक रूपमा । नयाँ श्रम–बजार र सहरी जीवनतिर पसिरहेका छन् मान्छेहरू । सधैं केन्द्र रह्यो काठमान्डौं, जहाँ आँखाभरि सपना भरेर सुदूरदेखि भर्भराउँदा मानिस ओइरिए । तिनैले सहरको नयाँ संस्कृति–संस्कार निर्माण गरे । आफैं गरिखान, नयाँ उत्पादनमाथि स्वामित्व बनाउन मान्छेहरू काठमाडौंमा तल्लीन छन् । जीविकोपार्जन सहज बनाउन मानिस सहरको नसाभित्र कठोर संघर्षमा सामेल छन् ।कमलप्रकाश मल्लले काठमाडौंलाई ‘एउटा विसंगत सहर’ भनेका छन्, ‘राजधानी काठमाडौंको विसंगति भौतिक र पराभौतिक दुवै खालको छ । एकातिर यहाँ सुन्दर प्राकृतिक परिदृश्य छ त, अर्कोतिर मानव बसोबासले निम्त्याएको कुरूपता ।’यो सहर कसरी ‘विसंगत’ भयो ? क्रान्तिले निर्माण गरेको यो ‘साँघुरो कचौरा’ अर्थात् काठमाडौं उपत्यकामा विशिष्ट रूपमा के फेरिए ? हाम्रो समुदायको जीवनशैली, रहनसहन, मनोरञ्जनका साधनका बदलिँदा स्वरूप कस्ता थिए ?दोस्रो विश्वयुद्धको अन्त्य, डिकोलोनाइजेसन र ग्लोबलाइजेसनलाई सहर परिवर्तनको पनि प्रमुख संकेत मान्ने हो भिन्न–भिन्न कालखण्डमा घटेका यी विशिष्ट घटनाको प्रभाव यो सहरमा पनि पर्‍यो । यो सहरमा सम्भवतः सन् १९९७ पछि हो– अनियन्त्रित सहरीकरण सुरु भएको ।अनुसन्धाता प्रवास गौतमका विचारमा विश्वव्यापी घटनाको असरले सन् १९४० को दशकमा काठमाडौंमा पनि राजनीतिक मात्रै होइन, सामाजिक र सांस्कृतिक परिवर्तन टड्कारो देखापर्न थाले । ‘त्यो दशकमा सुरु भएका परिवर्तनका संकेत १९५०, १९६० को दशकमा विस्फोट भए । जस्तो चिया पसल, रेस्टुरेन्टजस्ता सार्वजनिक वृत्त, सिनेमा संस्कृति आदि,’ प्रवास भन्छन्, ‘काठमाडौंमा चिया पसल, रेस्टुराँजस्ता सार्वजनिक स्थलको मात्रा क्रमिक रूपमा सन् १९५०, १९६०, १९७० मा बढ्दै १९८०, १९९० को दशकदेखि व्यापक हुँदै गएका हुन् ।’चिया पसलहरू सहर जीवन्त बनाउने, जागरण र चेतना निर्माण गर्ने स्थानीय थलोहरू हुन् । चिया पसल वा होटलमा बसेर गफ गर्ने चलन सुरु हुनु सहरको सुन्दर संस्कृति थियो, जसले सार्वजनिक वृत्त पनि निर्माण गर्‍यो ।चेतना मलिलो बनाउने त्यो फराकिलो सार्वजनिक वृत्त निर्माण गर्न डिल्लीबजारको लप्टनको होटलको असाध्यै महत्त्वपूर्ण गुण छ, जहाँ पहिल्यै पद्मकन्या कन्या स्कुल स्थापना भइसकेको थियो । डिल्लीबजारको पुरानो नाम माघडोल हो । ‘डिल्लीबजार’ नामचाहिँ कर्नेल डिल्लीबहादुर बस्नेतको नामबाट रहन गयो ।डिल्लीबजार ओह्रालोमा रहेको लप्टनको होटल २००४ साल आसपास खुलेको थियो, जहाँ महाकवि लक्ष्मीप्रसाद देवकोटको सानिध्यमा थिए– जनकलाल शर्मा, श्यामदास वैष्णव, हृदयराज शर्मा, मोहन कोइराला, शंकर लामिछानेहरू । त्यस होटलका मालिक थिए– लप्टन कृष्णबहादुर खत्री क्षेत्री । आर्मीबाट रिटायर्ड भएपछि उनले त्यो होटल खोलेका थिए । होटलको नाम देवकोटाले नामकरण गरिदिएका थिए– लप्टनको होटल ।‘देवकोटासँग चिया खाएर बस्थ्यांैं, पाँच पैसामा चिया पाइन्थ्यो,’ डिल्लीबजारका लेखक अरबिन्द रिमाल (९२) भन्छन्, ‘प्रजा परिषद् र प्रोग्रेसिभ स्टडिज सर्कलका मान्छे त्यहाँ चिया–खाजा खान आइपुग्थे । ००४ सालको जयन्तु संस्कृतम् आन्दोलनका मान्छेहरू पनि आउँथे । राहुल साङ्कृत्यायन, टंकप्रसाद आचार्य, ऋषिकेश शाह, डिल्लीरमण रेग्मी, कीर्तिनिधि विष्ट, यादवप्रसाद पन्तहरूले त्यो होटलको दुध चिया खाएका छन् । गौरवको समय थियो त्यो । महेन्द्र शाहले ‘त्यहाँ चिया खान नजानू’ भनी आदेश नै दिएका थिए ।’‘डिल्लीबजारको लप्टनको होटल’ किताबका लेखक अरबिन्द–स्मृतिमा सम्भ्रान्तका घर डिल्लीबजारमै थियो । २००७ आसपास हाफ पाइन्ट, फोल्डिङ पाइन्ट वा कमिज–सुरुवालमा हिँडिरहेका हुन्थे पुरुष । अक्सर साडीमा हुन्थे महिला । हत्तपत्त मोटर नदेखिने त्यो जमानामा महिला कहीँ जानु परे ताम्दान बोलाउँथे ।धरहरानजिकै थियो अर्को चिया पसल । मान्छे भन्थे, ‘धरहराको माइला साहूको पसलमा चिया खान जाने ।’ ००७ सालतिर बीपी कोइराला गुप्त रूपमा त्यहाँ चिया खान बरोबर पुगिरहन्थे । पद्मशमशेरको पालामा फाट्टफुट्ट रूपमा घर–घरमा चिया पाक्थ्यो । पाहुना आउँदासमेत मान्छेहरू पसलमै पुगेर, चिया किनेर, कुनै भाँडोमा थापेर घर ल्याउँथे । १९५० को दशकसम्मै पनि पसलमा गएर चिया खानु ‘ज्यादै नौलो’ मानिन्थ्यो ।काठमाडौंको चियाजस्तै छ– सिनेमा संस्कृतिको गति र लय पनि । सन् १९५० को दशकदेखि नै काठमाडौंमा रञ्जना, विश्वज्योति र पाटनमा अशोक सिनेमा हलहरूको निर्माणले गति पायो । बलिउड काठमाडौंको ‘मेनस्ट्रिम’ बन्यो । बलिउड स्टार्स, हिन्दी गीत मान्छेका चर्चाका केन्द्र बने । बलिउड–क्रेज कस्तोसम्म थियो भने काठमाडौंका ठिटाहरू काठमाडौंमा प्रतिबन्धित धर्मेन्द्रका सिनेमाहरू हेर्न ट्रकै चढेर रक्सौससम्म पुग्न थाले ।२०४० सालतिर मखनटोल भिडियो फिल्मका कारण प्रख्यात वा कुख्यात थियो । यो गल्लीका भिडियो फिल्मसँग सुरेश किरणको ठूलो लगाव थियो । ‘मखनटोलको सय मिटर लामो गल्लीमा करिब दुई सय भिडियो स्क्रिन थिए, जहाँ बलिउडका नयाँ फिल्म प्रदर्शन हुन्थे । प्रत्येक घरका प्रत्येक तल्ला एक–एक सिनेमा हलजस्तै थिए, जहाँ ३० देखि ५० मानिस कोच्चिएर फिल्म हेरिरहेका हुन्थे,’ सुरेश भन्छन् ।प्रवास गौतमको बुझाइमा जातपात र छुवाछूतको चलनमा पनि धीमा गतिमा परिवर्तन सुरु भयो २००७ सालपछि । ‘चिया पसलहरूमा कसैको जातभन्दा पनि व्यक्तिले चिया किन्न सक्ने क्षमता राख्छ कि राख्दैन भन्ने कुराको माइने हुन्थ्यो । यसरी एउटै चिया पसलमा तथाकथित ठूलो जात र तथाकथित सानो जात चिया खान्थे । यस्ता विषयले विस्तारै जातपातकै कारण हुने छुवाछूतलाई च्यालेन्ज गर्‍यो,’ प्रवास भन्छन् । र, यसरी काठमाडौंको सामाजिक इतिहासको लामो शृंखलामा बदलाव आयो ।०००'कोर’ काठमाडौंको सांस्कृतिक परिर्वतनमा झोंछेको बेग्लै रङ छ, रंगीन फ्ल्यासब्याक छ । झोंछे अर्थात् अति प्रख्यात एक ओसिलो गल्लीको यो कथाले हामीलाई धूवाँमय काठमाडौंका साँघुरा गल्लीतिर विचरण गराउँछ । राजा महेन्द्र शाहको ‘कु’ पछि विसं. २०१७ देखि २०२७–२०३० सम्म यो गल्लीले अन्तर्राष्ट्रिय सान–मान कमायो, जब हिप्पीहरूले यसलाई आफ्नो प्रिय थलो बनाए । विश्व मानचित्रमा यो गल्लीको नामकरण भयो– फ्रिक स्ट्रिट ।कचौरा स्वरूपा काठमाडौंलाई ‘चिसो एस्ट्रे’ भन्ने भूपि शेरचनले हिप्पी र फ्रिक स्ट्रिटमाथि कविता लेखेका थिए–‘ट्रिप’ मा मग्न हिप्पीकुमारको अंगालोमाअर्धनग्न पीताम्बर साडी–ब्लाउजमाफ्लावर बेबी हिप्पी मैयाँ नयाँ सडकमा हिँड्छेनयाँ सडकका तमाम आँखाहरूलाईआफ्नो नाइटोमा खोपाएरहिप्पीहरू मैलो र्ह्वालाङ्गे कपडामा सहर घुम्थे, अक्सर ती गाँजा तानिरहेका भेटिन्थे, मन लागेका गल्लीहरूमा सुतिदिन्थे, तिनका कपाल पशुपतितिरका चिलिम तानेर लठ्ठ साधुझैं लट्टा परेका हुन्थे । ती ‘फ्री लाइफ’ का पक्षधर थिए । भजन गाएरै रात बिताइदिन्थे– हरे शिव, हरे शिव..! पर्यटकका लागि काठमाडौं एउटा मिथकीय सहर थियो– पश्चिमा जगत्को तुलनामा शान्तिले भरिपूर्ण । मार्क लिक्टी लेख्छन्, ‘हिप्पी नाम नेपालीले नै दिएका हुन् । उनीहरू आफ्नै लागि त हिप्पी कसरी हुन्थे ? ....उनीहरू जेसुकैमा रमाउँथे, खुसी हुन्थे । त्यसैले ‘ह्याप्पी ह्याप्पी’ भन्दाभन्दै हिप्पी भयो,’ (हिप्पीका पालामा : सन् १९६० र १९७० को दशकका पर्यटकबारे नेपालीको बुझाइ) ।‘युद्ध होइन, प्रेममा विश्वास गर’ भन्दै नेपाल छिरेका ती पश्चिमेली युवा शान्तिको गीत गाउँथे । तिनैले तानेको गाँजामा लठ्ठ थियो– फ्रिक स्ट्रिट ।स्वयम्भू–डाँडामा घाम डुबिरहँदा हिप्पीहरू गितारको धून, गाँजा र ह्यासिसमा मग्न–मग्न रहन्थे । ‘यहाँ ह्यासिस पाइन्छ’ लेखिएको साइनबोर्ड त्यसबेला काठमाडौंको ‘सान’ थियो ।हिप्पीकै कारण काठमाडौंमा ‘वेस्टर्न म्युजिक’ फैलियो । हिप्पीहरू ‘खर्च टार्न’ साथै ल्याएका सामान वसन्तपुरमा काठमाडौंवासीलाई बेच्थे– जिन्स, क्यासेट–रेकर्डर...। ‘हिप्पी–ट्रेल’ हुँदै युरोपबाट काठमाडौंसम्म हिप्पीहरू जुन गाडीमा आउँथे प्रायःले बसाइ सकिएपछि देश फिर्दा गाडी पनि बेच्थे । ‘त्यसरी काठमाडौंवासीले किनेका कयौं गाडी सार्वजनिक यातायातका रूपमा भक्तपुरदेखि काठमाडौंसम्म चल्थे । सायद आज पनि भक्तपुरबाट बागबजारसम्म चल्ने केही गाडी हिप्पी–समयकै छन्,’ प्रवास भन्छन् ।ओमबहालमा खुलेको ‘होटल इडन’ ह्यासिस–होलसेलर बन्यो । इडन–रेस्टुरेन्टमा ह्यासिसका चिया–कफी पाइन्थ्यो । स्म्याक, ब्राउन सुगर पनि प्रवेश गर्‍यो । र...त्यसपछि ? ‘जंकीहरू’ समातिन थाले । विस्तारै ‘फ्रिक स्ट्रिट’ बाट हिप्पीहरू हराउँदै गए ।हिप्पीहरूको जीवन र फरक संसारमाथि बलिउडका अभिनेता देव आनन्दले ‘हरे रामा, हरे कृष्णा’ फिल्म बनाए, जसको केही अंशको सुटिङ ‘फ्रिक स्ट्रिट’ मै भयो । त्यो एक दशकको धूवाँमय वैभवको मोहमा ‘फ्रिक स्ट्रिट’ झन् रंगीन बन्दै छ ।ऊबेला ‘मुक्त मन लिएर बाहिरबाट आएका युवाहरूको संगत गर्ने’ बेग्लै उत्साह र चाह थियो– प्रोफेसर अभि सुवेदीसँग । हिप्पीहरू स्वतन्त्र, अराजक र शान्तिवादी थिए, जोसँग अथाह मानवता–भाव थियो । संगीत तिनको नशा थियो, किताब तिनको साथी । ती पश्चिमी युवासँग हाम्रा प्रिय प्रोफेसरले संगत गरे । ‘संगतको प्रभाव मलाई धेरै पर्‍यो नि भाइ,’ फ्रिक स्ट्रिट नजिकै ठमेलको हिमालयन जाभामा अमेरिकानो सिंगल सट पिउँदै अभि सरले टाढा–टाढा पुगिसकेका हिप्पी र तिनका नोस्टाल्जिया याद गरिहेरे, ‘हिप्पीसँगको संगतको अन्तर्य साहित्य नै थियो । मैले उनीहरूसँग कविताबारे छलफल गरें । उनीहरूले ल्याएका किताब पढें ।’‘न्युरोड’ (पुरानो नाम पाको पुखुद्यां) को ब्ल्याक–एन्ड ह्वाइट कहानी नभनी काठमाडौंको बदलाव–कथा अधुरो–अधुरो हुनेछ । जति बेला साइकल थिएन, न्युरोडमा मोटरसाइकल भाडामा दिइने पसल थियो । नेपालकै पहिलो पत्रिका ‘गोरखापत्र’ को प्रेस न्युरोडमै थियो, राष्ट्रिय संवाद समिति (आज राष्ट्रिय समाचार समिति) को कार्यालय पनि यहीँ थियो ।नयाँ रोडहरू खुब बने, तर न्युरोड ‘नयाँ सडक’ नै रह्यो । यहीँको पीपलबोटमा जमघट भएका कवि–लेखकले जागरणका अनेकन कविता–कथा लेखे, जहाँ राजनीतिदेखि, सामाजिक–आर्थिक विषयमाथि घन्टौं विमर्श चल्थ्यो । २००७ को प्रजातन्त्रपछि २०८२ सम्मको ‘कोर’ काठमाडौं–बदलावको असली साक्षी हो– न्युरोड, जुन खटप्वालबाट हाम्रो समाजको खास चित्र र चरित्र चियाउन सकिन्छ ।चोभारमा मञ्जुश्रीले प्रहार गरको खड्गको डोबको कथा यो सहरले असाध्यै धेरैपटक ‘रिभिजिट’ गरिसक्यो, तर पीपलबोट र बन्द भइसकेको इन्दिरा रेस्टुराँछेउ बुट पलिस गर्नेहरूबारे ‘बेखबर’ छ ।२००७ पछिको काठमाडौं–जीवनशैलीमा मन्दिर, बिहार, पाटी–पौवा, वासः पसल र गल्लीसँगै थपिएका छन्– मल, मल्टिप्लेक्स सिनेमा–घर, लाउन्ज, रात्रि–क्लब....। खाना–अध्यायको मेनुमा बारासँगै पिज्जा, बर्गर प्रवेश गरेको छ । ग्ल्यामर थपिएको छ– कफी हाउसदेखि चिया पसलसम्म ।अब विराट् रूपमा बदलिएको छ– ‘कोर’ काठमाडौंको सांस्कृतिक ‘ल्यान्डस्केप’ ! मान्छेहरूले काठमाडौंलाई बदले कि काठमाडौंले मान्छेहरूलाई ?"
उर्मिलाको आजादी,"काठमाडौँ — नयाँ फ्रक र चप्पल लगाउन पाउँदा मन पुतलीझैं फुरुङ्ग थियो । फुलबुट्टे फ्रकजस्तै रंगीन सपना, नयाँ चप्पलजस्तै नवीन गन्तव्यको आशासहित दाइको हात समाउँदै पछिपछि हिँडिरहेकी थिइन् उनी । पहिलोपल्ट आफ्नो गाउँ दाङको मानपुरबाट घोराही जान गाडी चढ्दा ६ वर्षकी यी अबोध बालिका कति रमाइन् होला !उनकी जेठी दिदी कमलरी बसेको जमिनदारको घरमा बिहे भोज थियो । बिहेमा मिठो खानेकुरा पाउँदा त्यसैमा भुलिन् । जब जन्ती बिदाइ गर्ने बेला भयो, दाजुले त उनलाई दुलहीसँगै पो पठाउन लागे ! आफू कहाँ किन जाँदै छु भन्ने पनि उनलाई थाहा थिएन । दाजुको हात छाड्नै मानिनन् । गाडी स्टार्ट भएपछि जबर्जस्ती उनलाई दुलहीको साथ लगाएर गाडी चढाइयो । ‘एकली नै जैम’ भन्दै उनी अझ बेस्सरी रोइरहेकी थिइन्, तर कसले फकाउने !दाजु मानपुर फर्किए । निश्छल आँखामा आँसु डबडबाउँदै उनी दुलहीको टोलीमा लागिन्, काठमाडौंतिर ।खासमा उनलाई ‘पढाइदिने सर्त’मा काठमाडौं ल्याइएको रहेछ । तर न स्कुल जान पाइन्, न त कतै घुम्न, रमाउन ।'कुनै चाडपर्वमा घर जान पाइनँ । माघमा जान पाउँछेस् भनेर झुटो आश्वासन मात्रै दिइरहे,’ असारको झरिलो दिनमा त्यही अबोध बालिका उर्मिला चौधरी आफ्नो तितो विगत सुनाइरहेकी थिइन्, ‘जिन्दगी एकदमै उराठलाग्दो थियो । मेरो अधीनमा केही पनि थिएन । भोक लाग्दा पनि माग्न सक्दिनथेँ । त्यो कमलरी जीवन मलाई पिँजडाको चरीझैं लाग्थ्यो ।’जब उनले आफूलाई दाइजोका रूपमा कमलरी बनाएर पठाइएको थाहा पाइन्, उनको वरिपरि अन्धकार छायो । ६–७ वर्षकी यी अबोध बालिका के नै पो गर्न सक्थिन् र ! सुरुसुरुमा काम नजान्दा गाली सहनुपरेको, तातो पानी खन्याइएको उनी सम्झन पनि चाहन्नन् ।‘बिहान ३ बजे उठेदेखि बगैंचामा पानी हाल्ने, पोछा लगाउने, कपडा धुने, खानेकुरा पकाउने, भाँडा माझ्ने, गाडी धुने, तेल मालिस गरिदिने, ओछ्यान मिलाइदिने जस्ता काम गर्नुपर्थ्यो,’ उनी भन्छिन्, ‘कृष्णराज सर्वहारीको बालकथा ‘सुख्ली’ छ नि, त्यसको पात्र नै मै हुँ जस्तो लाग्छ ।’आफ्नो संस्कृति, रहनसहन र समाज बुझ्ने उमेरमा उनी धागो चुटिएको चंगाझैं कता पुगिन् कता । त्यसैले पनि उनको बुझाइ थियो– थारू भनेकै अरूका लागि दासको रुपमा जन्मिएका हुन् । ‘मैले आफ्नो समुदायलाई नियाल्ने मौका नै पाइनँ । हाम्रो समाजमा मान्छेले यस्तो भाष्य बनाइदिए कि तिमीहरूले पढेर, लेखेर, समाज बुझ्यौ भने के पाउँछौ ? खुरुखुरु काम गर ।’१२ वर्षपछिको आजादीदुलहीसँगै उनलाई ल्याइएको रहेछ, काठमाडौंको सामाखुसी । त्यहाँ करिब ७ वर्ष बिताएर ललितपुरको जावलाखेल पठाइयो, जहाँ ती दुलहीकी फुपूको घर थियो । त्यहाँ उनले थप ५ वर्ष बिताइन् ।यसरी उनी १२ वर्षसम्म घरपरिवारका सदस्यसँग पूर्ण रूपमा सम्पर्कविहीन भइन् । अभिभावकले त स्थानीय एफएमबाट प्रसारण गराए- उर्मिला हराएको सूचना !एकदिन साँझपख उर्मिला तिनै फुपूको शरीरमा तेल लगाइदिएर मालिस गरिरहेकी थिइन् । २०६२/६३ को जनआन्दोलनपछिको समय । उनले टीभीमा देखिन् ‘मुक्त कमलरी’सम्बन्धी समाचार । कमैया प्रथाविरुद्ध कञ्चनपुर, कैलाली, बर्दिया, बाँके, दाङलगायत जिल्लाका थारूहरू काठमाडौंको तीनकुनेमा आएर प्रदर्शन गरिरहेका थिए । लुकीछिपी टीभीमा नजर लगाएकै बेला उनले बर्को ओढेका आफ्नै दाजुलाई देखिन् । रसाएका आँखा टीभीको स्क्रिनबाट हट्दै हटेन ।दाजुलाई देखेपछि उनलाई नभेटी उर्मिलाको मनले कहाँ मान्थ्यो र ! उनले बन्धनबाट मुक्त हुने अनेकौं उपाय सोच्न थालिन् । दाजुलाई जसरी पनि भेट्ने ढिपी कसिन् तर ‘मालिक्नी’ले उनको कुराको प्रतिकार गरिन् ।दाजुलाई भेट्न नदिए घरभित्रै आत्महत्या गर्ने धम्की दिइन् । त्यसपछि एक दिन निजी गाडीमा राखेर ड्राइभरले उनलाई तीनकुने पुर्‍याइदिए ।एक ‘जुग’पछि दाजुलाई भेट्न पाउँदा उर्मिला बेस्सरी भक्कानिइन्, दाजु नि:शब्द बने । उनले दाजुको फोन नम्बर मागिन्, तर उनीसँग थिएन । गाउँका सचिवको फोन नम्बर लेखेर दिए । उर्मिलालाई फेरि जावलाखेल फर्काइयो । पछि उनले लुकीछिपी सम्पर्क गरिन् । त्यसको केही दिनमै दाजु लिन आइपुगे ।अब दाजुसँगै दाङ फर्किने उनले योजना बनाइसकेकी थिइन् । वर्षौंदेखि बन्धक भएर बाँचेको जीवनको नमिठो अध्याय जावलाखेलको यही घरमा छाड्न चाहन्थिन् । अन्याय, अत्याचार, दमनबाट उनी मुक्ति चाहिरहेकी थिइन् । उनमा चेतना बढिसकेकाले यो बन्धन तोड्ने आँट पलाइसकेको थियो ।घरबेटीलाई फेरि फर्केर आउँछु भनेर हिँडेकी उर्मिलाका लागि त्यही दिन 'स्वतन्त्रता दिवस'जस्तै बन्यो । आजादीको त्यो दिन थियो– २०६३ माघ १ गते ।उर्मिलाले मुक्तिपछि बल्ल ढिकरी र खरिया खान पाइन् । परिवारसँगै माघ मनाउन पाइन् । थारूहरूको नयाँ वर्ष माघको अवसरमा कमलरी पठाउने र अर्को वर्षका लागि नवीकरण गर्ने चलनजस्तै थियो । सामान्यतया जग्गा जोतभोग एक वर्षका लागि हुने भएकाले कमलरी पनि एक वर्षकै लागि भनेर पठाइएका हुन्थे । त्यही जमिनदारको जग्गा नपाइने भएमा अर्को जमिनदारलाई छोरी दिएर जग्गा लिनुपर्थ्यो । यो कुराको छिनोफानो माघ पर्वमा गर्ने गरिन्थ्यो ।शोषणको चक्रजब कमलरी प्रथा थारू समुदायभित्र सीमित थियो, त्यसबेला थारूहरूको घरमा सबैसँग समान व्यवहार गरिन्थ्यो। परिवारका छोरी जमिनदारको घरमा जान्थे । केही न केही काम सिक्नकै लागि । दिनभरि मेहनत गर्थे, साँझ त्यहीँ खाना खाँथे, मालिकहरूले जस्तै । एउटै थालमा भात खान्थे, एउटै बेर्रीमा बस्थे । माड छ भने माड नै, नुन-खुर्सानी छ भने नुन-खुर्सानीसँगै खान्थे । जाँड छ भने जाँड नै पिइन्थ्यो । साँझ आफ्नो घर फर्केर सुत्ने चलन थियो ।जब सहरीकरण सुरु भयो, कमलरी प्रथा पनि विस्तार भएर सहरसम्म पुग्यो । गाउँबाट सहर लाने क्रमले त्यो परम्परा अब शोषणमा बदलिन थाल्यो । थारू छोरीहरूलाई वर्षमा दुई जोर पुराना कपडाको भरमा लान थालियो । ‘माघको चिसोमा उनका बाआमालाई काम दिने मालिकहरूले आफूले लगाइसकेका पुराना लुगा पठाउँथे,' उर्मिला सुनाउँछिन्, 'यस्ता घटना आफ्नै गाउँमा देखेर हुर्किएँ । एकैचोटि ८–९ जना कमलरी फर्किन्थे । म हेर्न जान्थेँ के लिएर आए भनेर ।’शोषण यहीँसम्म मात्रै सीमित रहेन । ‘अँधिया’ र ‘बटैया’ प्रणाली आयो । अँधियामा तीन भाग जमिनदार एक भाग अढेरवा (अँधियामा जमिनदारको बाली लगाउने) लाई हुन्थ्यो । त्यसले खानै पुग्दैनथ्यो । यसरी छोरीलाई कमलरी पठाउन थारूहरूलाई बाध्य बनाइन्थ्यो ।जमिनदार भन्थे, ‘म तिमीलाई जग्गा दिन्छु, तर तिमीले आफ्नो छोरी मेरो घरमा कमलरी पठाउनुपर्छ ।’ ऋण चुक्ता गरेको छैन भनेर पनि छोरी पठाउन बाध्य बनाउँथे । ‘पाँच हजार माग्यो भने त्यो ५० हजारमा परिणत हुन्थ्यो । अनि पुस्तौंपुस्तासम्म कमलरी बस्दा पनि पाँच हजारको ऋण सकिँदैनथ्यो । शोषणको यो चक्र अन्त्य नै हुँदैनथ्यो,’ उर्मिलाले गम्भीर कुरा सुनाइन् ।उनलाई याद छ, पहिले कोही कमैया, कमलरी बस्दा गाउँमा ‘छेउँटि’ (जग्गा) दिने चलन थियो । उनको बुवा कमैया बस्दा उनले पनि ‘छेउँटि’ पाएका थिए । तिम्रा बालबच्चा छन्, तिमीलाई डिहुवा (बारी) दिन्छौं भन्थे । त्यही डिहुवालाई थारू भाषामा छेउँटि भन्छन् । त्यो छेउँटिमा आफूखुसी जे रोपे पनि हुन्छ भन्थे । ‘सरकारी कर्मचारीलाई भने काम गरेबापत त्यतिबेला पूरै जग्गा दिइन्थ्यो,’ उनले विगत खोतलिन् ।कमलरीका लागि जमिनदारहरू सानो उमेरका बालबालिका मात्र रोज्थे । हुर्किंदै जाँदा सायद चेत आउँछ भन्ठानेर होला अभिभावकलाई भन्थे, 'तेरो छोरी ठूलो भई, घर लैजा र बिहे गर्दे । अर्को छोरी पठाइदे ।' त्यही चक्र आफूमा पनि लागू भएको भन्छिन्, उर्मिला, 'मेरी दिदी पहिले कमलरी बसिन् । पछि म बस्नुपर्‍यो । तर पनि घरको ऋण सकिएन ।’मालिकको घरमा कतिपय कमलरी यौन शोषणमा परे, कति गर्भवती भए, कति बेपत्ता बनाइए त कतिको यौन शोषणको अपराध लुकाउन हत्या नै भयो । मालिकले कमलरीलाई बलात्कार गरेर पंखामा झुन्ड्याएको घटना सम्झिदा उनको आङ नै सिरिङ्ग हुन्छ । उनी आफै घटनास्थलसम्म पुगेकी थिइन् । लमहीमा यसरी नै दुई कमलरी बालिकाले मृत्युवरण गरे । ‘कति कुमारी आमा भए । अझै यसमा उचित छानबिन भएकै छैन । कतिपय कमलरीलाई काम गर्ने ठाउँबाटै बेपत्ता पारिएको छ,’ उर्मिला भन्छिन् ।मुक्त कमलरी विकास मञ्चका अनुसार पश्चिम तराईका कैलालीमा १२, बाँकेमा ६, दाङमा ५ र बर्दियामा ४ गरी २७ कमलरी बेपत्ता छन् ।मुक्ति आन्दोलनराप्ती नदीमा पुल बनिसकेको थियो । उर्मिला मुक्ति आन्दोलनको नारा घन्काउँदै लमही र घोराहीसम्म पुग्थिन् । उनी लेखपढ गर्न जान्दैन थिइन् तर पम्प्लेटमा लेखेको नारा अरूले पढेर सुनाउँथे । उनी त्यही याद गर्थिन् । उनको यो सक्रियताले धेरैको ध्यान खिच्थ्यो ।उर्मिलालाई पछि पढ्ने रहर पलायो । १७ वर्षको उमेरमा विद्यालय भर्ना भइन् । कक्षामा उनी सबभन्दा ठूली भएकाले सुरुसुरुमा उनलाई देखेर शिक्षिका भनेर झुक्किन्थे । स्कुल गएको देखेर गाउँमा उनलाई धेरैले जिस्क्याए पन । तर वास्ता राखिनन् । बरु विद्यालयका हरेक गतिविधिमा भाग लिन थालिन् ।नेतृत्वको खुबी भएकाले विस्तारै ‘ग्रुप लिडर’ बनिन् । २०६५ मा चुनाव नै लडेर मुक्त कमलरी विकास मञ्चकी जिल्ला अध्यक्ष चुनिइन् । मुक्ति आन्दोलन क्रममा सडक नाटक देखाइन् । कमलरी बस्दा आफ्नै मातृभाषा बिर्सिसकेको भएर बिस्तारै थारू भाषा पनि सिकिन् । सडक नाटक देखाएर, बसमा छापा मारेर कमलरीको उद्धार गरेको उनी अझै सम्झिन्छिन् ।'आन्दोलनमा हुँदाखेरि लाग्थ्यो- म एउटा जन्जिरमा छु । कमलरी बसेको घरबाट मुक्त त भइसकेँ तर दिमागबाट अझै मुक्त भएको छैन,' उर्मिला भन्छिन्, 'मभन्दा साना बहिनीहरु दाङदेखि कैलालीसम्म कमलरी छन् । मेरो एउटा आवाज परिवर्तनका लागि थोरै झिल्को बन्छ भने किन आन्दोलन नगर्ने भनेरै म अघि बढिरहेँ ।’आन्दोलनका क्रममा उनका साथीहरु कोही आज वन जानुछ, मकै टिप्नुछ, बियाड लगाउनुछ, घर पोत्नुछ भनेर टारिदिन्थे । तर उनले घरको व्यवस्थापान मिलाएर आन्दोलनलाई निरन्तरता दिइरहिन् । उनलाई लाग्थ्यो- यही बेला आन्दोलन गरेनौं भने यो शोषण परम्परागत रुपले चलिरहनेछ ।त्यतिबेला डाक्टर, मास्टर, वकिल सबैको घरमा कमलरी हुन्थे । कसैको घरमा तीनवटा समेत रहेको उनको सम्झना छ । 'आन्दोलनका क्रममा हामी सीडीओ कार्यलय जाँदा खुब झगडा पर्थ्यो । उनीहरु भन्थे- खानलाउने दिएकै छ त तिमीहरुलाई केको टाउको दुखाइ ?’ उनले सुनाइन् ।‘कमलरी मुक्तिको आन्दोलन ठूलो थियो तर जातीय आन्दोलन भनेर त्यति हाइलाइट भएन । जति इतिहास रचिनुपर्ने थियो रचिएन । तर आन्दोलनपछि राष्ट्रिय मात्र नभई अन्तर्राष्ट्रिय मुद्दा बन्यो,' उनी लामो सुस्केरा तान्दै भन्छिन्, 'मानव अधिकार हनन हुँदा नेपाल सरकार के हेर्दै छ भनेर अन्तर्राष्ट्रिय रुपले नै रिकग्नाइज भयो । तर यहाँका अधिकारकर्मीहरुले भने केही बोलेनन् ।’२०७० मा सिंहदरबारअगाडि कमलरी आन्दोलन भयो । उनीहरुको माग थियो- जो कमलरी मारिए, अपराधीहरुलाई पर्दाफास गर । कमलरीलाई शिक्षा देऊ । बेपत्ताहरुको खोजी गर । कमलरी नराख भन्दाभन्दै पनि पाटनको चाकुपाटमा एउटा कमलरीलाई जलाएर मारेको घटना उनी कहिल्यै बिर्सन सक्दिनन् । 'त्यो घटना लुकाउन कमलरी बालिका आफै जलेको भनियो । छानबिनका लागि एक हप्ता जावालाखेलमा प्रहरी-प्रशासनको चक्कर लगाएँ तर उजुरी लेखिएन,' उनी भन्छिन् ।उनी मुक्ति आन्दोलनको लडाइँमा कहाँ पुगिनन् ? रत्नपार्कको शान्तिवाटिकामा पाल ओछ्याएर बसिन् । पशुपतिको धर्मशाला थियो आश्रय । पाँच दिनसम्म उनी आन्दोलनको यो भेलमा मिसिएकी थिइन् । सरकारले आवाज सुनिरहेको छैन भनेर सिटी आन्दोलन पनि भयो । 'त्यति बेला खुब पानी बर्सियो तर पनि हामीले आन्दोलन गर्न छाडेनौं,' उनी जोसिलो सुनिइन्, 'जति पनि सयौं कमलरी थियौं, सबैले सिंहदरबारको अगाडि गएर सिटी फुक्यौं । यति गर्दा पनि केही सुनुवाइ भएन ।’उर्मिला र उनका साथीहरुले हिम्मत हारेनन् । सिंहदरबारभित्र जान प्रयास मात्र गरेका थिए, उनीहरुमाथि प्रहरीका लाठी र बुट बर्सिन थाले । ‘गोडामा लाठी प्रहार गरे । बुटले हिर्काए । धेरै साथीको हातको हड्डी पनि भाँचियो । युट्युबमा भिडियो पनि छ । अहिले हेर्दा कुनै साउथ इन्डियन फिल्मको दृश्यजस्तै लाग्छ,' उनी त्यो संघर्षको बयान गर्छिन्, 'मेरो त सुम्ला नै उठेको थियो । महिला प्रहरी भएको भए यति धेरै कुट्दैनथे होला । पुरुष प्रहरी थिए । आन्दोलन गर्ने सबै महिला ।’तितरबितर भएपछि घाइतेहरुलाई अस्पताल लगियो । 'मलाई सुरुमै आक्रमण गरे । लिडर उर्मिला भनेर मेरो फोन नै ट्याप भएको थियो । मलाई सीताराम चौधरी दाइले बोकेर अस्पताल पुर्‍याउनु भयो । उहाँ यो आन्दोलनको प्रत्यक्षदर्शी हुनुहुन्छ । बोकेको मान्छेलाई धरि छोडेनन् । म बेहोस हुँदासम्म पनि पिटिरहे,’ उनी सुनाउँछिन् ।उर्मिला : अ फ्रिडम फाइटर२०७० असार १३ गते सरकारले कमलरी मुक्तिको घोषणा गर्‍यो । कमलरी मुक्त भएपछि गाउँकै एक इँटाभट्टामा काम गरिरहेको फोटोसहित नर्वेको एक पत्रिकामा उर्मिलाको प्रोफाइल छापिएको थियो । त्यसपछि धेरै विदेशीको उनीप्रति चासो बढ्यो । उनलाई विदेशीहरू घरमै आएर भेट्न थाले । अनि जर्मनीकी सुसन ग्लुथले उर्मिलालाई मुख्य पात्र बनाएर ‘माई मेमोरी इज माई पावर’ नामको डकुमेन्ट्री नै बनाइन् । ग्लुथले उर्मिलाको यात्रा, संघर्षलाई जस्ताको तस्तै चित्रण गरेकी छिन् । उर्मिला भन्छिन्, ‘पास्ट इज माई स्ट्रेन्थ । यो डकुमेन्ट्री हेर्न गाउँबाट मेरो बुवाआमा पनि आउनुभएको थियो ।’डकुमेन्ट्रीले सन् २०१७ मा काठमाडौंमा आयोजित किम्फ फिल्म फेस्टिभलमा पहिलो पुरस्कार जित्यो । नेपाल–अमेरिका इन्टरनेसनल फिल्म फेस्टिभलमा पनि उत्कृष्ट डकुमेन्ट्रीको पुरस्कार पायो । लन्डन, जर्मनी र पोल्यान्डमा पनि यसले विभिन्न पुरस्कार प्राप्त गरेको छ ।उर्मिलामाथि बनेका डकुमेन्ट्रीले मात्रै होइन, उर्मिला स्वयंले विभिन्न प्रतिष्ठित अन्तर्राष्ट्रिय पुरस्कार प्राप्त गरिसकेकी छिन् । उनका बारेमा जर्मन भाषामा पुस्तक प्रकाशित छ । उनी पुस्तक विमोचन गर्न सन् २०११ मा जर्मनी पुगिन् । त्यही पुस्तकबाट प्राप्त ५० हजार रुपैयाँ मुक्त कमलरी विकास मञ्चलाई दिइन् ।सन् २०११ मै नर्वेमा भएको भएको ४५ देश सहभागी कार्यक्रममा उनले नेपालको प्रतिनिधित्व गरी कमलरी प्रथासम्बन्धी भाषण गर्ने अवसर पाइन् । सन् २०१२ मा अमेरिकाको टाइट फाउन्डेसनले ‘वुमेन ह्याभ टु विङ्स अवार्ड’ ले उनलाई सम्मान गर्‍यो । पुरस्कारमा पाएको १० लाख रुपैयाँलाई उनले मञ्चमा छुट्टै कोष बनाएर कमलरी सशक्तीकरणका लागि लगानी गरेकी छन् । सन् २०१२ मा नै अन्तर्राष्ट्रिय बालिका दिवसका अवसरमा उनी ‘ग्लोबल गर्ल एम्बासडर’ भएर अमेरिकाको न्युयोर्क जाने अवसर पाइन्, जसमा उनले नेपाली बालिकाको अवस्थाबारे भाषण गरिन् ।सन् २०१३ मा बेलायत सरकारले प्रदान गर्ने ‘ग्लोबल युथ करेज फर एजुकेसन अवार्ड’ बाट सम्मानित भइन् । सन् २०१६ मा जर्मनीबाट ‘ह्युमन राइट अवार्ड’ र ‘फ्रिडम फाइटर अवार्ड’ प्राप्त गरिन् । सन् २०१८ मा नेदरल्यान्ड्सको रुसबेल फाउन्डेसनबाट ‘फ्रिडम फ्रम फेयर अवार्ड’ प्राप्त गरिन् । उनलाई यो पुरस्कार नेदरल्यान्ड्का पूर्वराजा विलियम एलेक्जेन्डर र रानी बिट्रिक्सले प्रदान गरेका थिए ।उनी दाङको घोराहीस्थित त्रिभुवननगर जेसिजबाट ‘युथ करेज अवार्ड २०७१’ बाट सम्मानित भइन् ।अमेरिकी सरकारले उनलाई ‘ग्लोबल एन्टी रेसिजम च्याम्पियन अवार्ड २०२४’ बाट सम्मान गर्‍यो । अमेरिकामा आयोजित विशेष समारोहमा अमेरिकाका तत्कालीन विदेशमन्त्री एन्टोनी ब्लिंकनले अवार्ड हस्तान्तरण गरेका थिए । विश्वका ६ जनाले पाएको उक्त पुरस्कार पाउने एसियाकै एक मात्र व्यक्तिमा उर्मिला परिन् ।नेपालमा मुक्त कमलरीको अधिकार प्राप्तिमा नेतृत्व गरेबापत उनलाई यो पुरस्कार दिइएको हो । उनका बुवाले अस्पतालमै अन्तर्राष्ट्रिय पुरस्कार पाउन लागेको खबरसम्म पाए तर पुरस्कार पाएपछि उर्मिलाले बुवासँग खुसी साट्न भने पाइनन् । उनले गत भदौ १७ गते बुवा फूलपतलाई गुमाइन् ।उनी हालै अनलाइनखबरको ५० प्रभावशाली महिलाको सूचीमा पनि पर्न सफल भएकी छन् । यस्ता अवार्ड र पुरस्कारबाट पाउने आर्थिक सहयोगको निश्चित रकम मुक्त कमलरीको क्षेत्रमा नै सहयोग गर्दै आएको उर्मिला बताउँछिन् । 'यी पुरस्कारले विपन्न, सीमान्तकृत व्यक्ति तथा आफ्नो समुदायका बालबालिकाको सशक्तीकरणका लागि काम गर्न थप हौसला मिलेको छ,' उनी भन्छिन् ।"
बलिउड-हलिउडको पर्दामा काठमान्डु,"‘पिक्चरेक्स !’‘सुरम्य’, ‘चित्रमय’, ‘मनोहर’ आदि–इत्यादि । काठमाडौं (उपत्यका) को प्रथम दर्शनलाई यस्तै–उस्तै उद्गार र अलंकारले विभूषित गर्थे अतिथि–पर्यटक । उपत्यकाको ‘पिक्चरेक्स’ जलप उप्किँदै गए, अद्यावधि खुइलिसकेको भने छैन । विश्वका ‘पिक्चरेक्स’ सहरहरूको चर्चा चल्दा काठमाडौं (उपत्यका) सिरानमा नभए पनि फुटनोट्समा अटाएको हुन्छ नै ।नेपालको पहिलो व्यावसायिक फोटोग्राफी घराना चित्रकारका भिन्टेज तस्बिरहरूमा काठमाडौं खाल्डो कल्पनातित ‘पिक्चरेक्स’ देखिन्छ । मन्दिर र देवल, स्तूपा र चैत्य, खेल मैदान, पोखरी, फाल्चा, ढुंगेधारा, फराकिला बाटा अनि चिसा गल्ली, झिंगटीका घर अनि नियो–क्लासिकल प्यालेसले सुसज्जित यो उपत्यका कुनै परिकथाको सेट प्रतीत हुन्छ । कृत्रिम सेट बनाएर करोडौं रुपैयाँ चेट गर्न नचाहनेहरूको वैकल्पिक गन्तव्य बन्दै आएको छ, काठमाडौं ।कुरा चलचित्रको हो । संसारका निम्ति भर्खरै मात्र खुलेको र पर्यटकीय पूर्वाधारमा बामे सर्दै गरेको काठमाडौं उपत्यका स्वप्नदर्शी चलचित्रकर्मीका निम्ति पनि गन्तव्य हुन सक्छ भन्ने कुरा सायद अनुमानभन्दा बाहिरको कुरा थियो । भूगर्भविद् टोनी हागनलगायतका वृत्तचित्र र फुटेजहरूमा प्राचीन काठमाडौंको ‘भर्चुअल’ रमण गर्न सकिन्छ । नदी बिटुलिएर नाला बनेको, सपिङ मल र ‘हाइराइज’ को चेपमा मन्दिर निसासिएको, पोखरी मिचिएको, ढुंगेधारा सुकेको, इनार पुरिएको आजको परिस्थितिमा ती सम्पदाहरूलाई तस्बिर र चलचित्रमा वैभवशाली यौवनावस्थामा देख्दा यही काठमाडौं हो भनेर विश्वास गर्न मुस्किल पर्छ ।झन् औद्योगिक क्रान्तिले वायुको वेगमा प्रविधिको युगमा लग्दै गरेको पश्चिमा मुलुकका निम्ति काठमाडौं ‘मिस्टिकल’ (रहस्यपूर्ण) र ‘पियोर’ (निर्मल) थलो नरहने कुरै भएन । काठमाडौंको प्राचीनता र निर्मलताका दसीका रूपमा चित्रकार परिवार र आगन्तुक पर्यटकका तस्बिर प्रशस्तै देख्न सकिन्छ । प्राचीन नगरी काठमाडौंको चलायमान जीवन पर्दामा देख्दा किशोरवयको म अचाक्ली रोमाञ्चित बनेको थिएँ । एसएलसीको लामो छुट्टीमा फ्रान्सेली भाषा सिक्न बागबजारस्थित फ्रेन्च कल्चरल सेन्टर पुगेका बेला ठूलो पर्दामा सन् ६० को दशकको काठमाडौं, त्यो पनि रंगीन कलेवरमा देख्दा होसै उडेको थियो । फ्रेन्च चलचित्रका एक्सन र कमेडीका लिजेन्ड जँ पल बेलमदो अभिनीत ‘ट्रिबुलेसन्स अफ अ चाइनाम्यान इन चाइना’ को छायांकन चीनसहित नेपालमा भएको रहेछ । काठमाडौं उपत्यका, पोखरा र नाम्चेसहित नेपाल समेटिएको यो चलचित्र सन् १९६५ मा रिलिज भएको थियो । बेलमदोको चलचित्रमा पहिलोचोटि मैले ‘पिक्चरेक्स’ काठमाडौंलाई चलायमान देखें ।हुन त त्यसअघि देव आनन्द अभिनीत ‘हरे रामा हरे कृष्णा’ मार्फत काठमाडौंलाई चलायमान नदेखेको भने होइन । सन् १९७१ मा रिलिज भएको ‘हरे रामा हरे कृष्णा’ को मूल विषय हिप्पी भएकाले पर्दामा विदेशी अनुहार र पश्चिमा रहनसहन देखिन्थ्यो । तर, बेलमदोको फिल्म नेपालमा हिप्पीहरू ओइरिनुअघि नै खिचिएकाले पर्दामा काठमाडौं ग्राम्य र स्फटिकझैं निर्मल जीवनशैली देखिन्थ्यो ।काठमाडौंका स्थानीय र हाम्रा बा पुस्ताले देव आनन्दको चलचित्रभन्दा पनि त्यसको छायांकनका बारेका अनेक किस्सा सुनाउँथे । निर्देशक–अभिनेता आनन्दको क्रेज र सुटिङका बेला भीड व्यवस्थापनका कथाहरू हामी किशोरले त्यतिबेला सुनेका थियौं । तर, बेलमदोको उचाइबारे सबै नेपाली बेखबर थिए । जँ पल बेलमदो (१९३३–२०२१) सन् ६० को फ्रान्सेली चलचित्रको ‘न्यु वेभ’ का एक अग्रणी र सर्वकालिक लोकप्रिय अभिनेता हुन् । फ्रान्सेली भाषामा ‘पोलिसिए’ भनिने ‘एक्सन–थ्रिलर’ विधाका ख्यातनामा महानायक थिए, बेलमदो ।हाईस्कुलकै बेला हो, काठमाडौंलाई बम्बई इपिसेन्टर भएको भयानक भूकम्पले हल्लायो । बलिउडका महानायक अमिताभ बच्चन सुटिङका लागि काठमाडौं आउँदै छन् भन्ने खबर चैते डढेलोझैं फैलियो । नभन्दै केही दिनमा अमिताभसहितको टोली काठमाडौं उत्रियो र संयोगवश फिल्मका मुख्य पात्रहरूले सहरमा भर्खरै खुलेको पाँचतारे सेराटन (अहिले होटल एभरेस्ट) लाई आफ्नो आश्रय बनाए । अब हामी फुच्चेहरूलाई के चाहियो र ? घरबाट ढुंगा हुर्‍याउँदाको दूरीमा अमिताभ र जीनत अमान बस्ने होटल । सिद्धार्थ वनस्थलीको स्कुल बसको पिकअप–ड्रप प्वाइन्ट सेराटनको गेटै छेउ थियो । बिहानीपख हामी स्कुले पोसाकमा अमिताभ र जीनतको एक झलकका निम्ति होटल गेट छेउ सत्याग्रहको भाँती पलेंटी कस्थ्यौं । बसले बेस्सरी हर्न नबजाएसम्म टसमस हुँदैनथ्यौं । स्कुलबाट फर्किंदा त झन् सिधै होटलको ढोकामा र रात झमक्कै भएपछि तथा भोकले हुँडलेपछि मात्र घरतिर लम्किन्थ्यौं । सायद महिना दिन, बिहान र साँझको यही रुटिनदोहोरिरह्यो । बिदाको दिन त दिनभर होटल गेटमा ड्युटी लगाउँदा पनि हामीलाई पर्दाका ‘स्टार’ हरूलाई नांगो आँखाले देख्ने संयोग जुरेन । अमिताभ अभिनीत ‘महान्’ (सन् १९८३) लाई अन्ततः पाटनको अशोक सिनेमा हलमा हेरेर हामी साथीभाइ तृप्त भयौं ।काठमाडौंको आकर्षण छिमेकी भारत वा फ्रान्ससम्म मात्र सीमित रहेन । चीनका अन्तिम वादशाह माथिको सिनेमा ‘द लास्ट एम्पेरर’ (सन् १९८७) बाट विभिन्न ९ विधामा एकेडेमी अवार्ड हात पारेपछि हलिउडका निर्देशक बर्नार्दो वेत्रोलुची सिद्धार्थ गौतमको जीवनी बनाउन चाहिरहेका थिए । इसापूर्व पाँचौं शताब्दीको शाक्य जनपदलाई दृश्यमा उतार्न उनले स्टुडियोभन्दा पनि ‘रियल लोकेसन’ रोजे । २५ सय वर्ष पुरानो प्राचीनता भक्तपुरमा भेटेपछि वेत्रोलुची छायांकन टिमसहित नेपाल आए । उनले मौजुदा सम्पदामा पटकथाअनुसार केही ‘प्रप्स’ थपे । वेत्रोलुचीले दिएको ‘टच’ बाट विस्मित नहुने कोही रहेनन् ।उनले तयार गरेको ‘द लिटल बुद्ध’ (सन् १९९२) को सेटमा कुन सक्कली प्रस्तर र काष्ठक अनि कुन नक्कली फाइबर ग्लास छुट्याउन आगन्तुक त परै जाओस्, स्थानीय भक्तपुरेहरूलाई समेत हम्मे पर्दथ्यो । छायांकन अवधिभर भक्तपुरमा सेट हेर्नेहरूको मेला लाग्दथ्यो । सायद वेत्रोलुचीको सेटको बखान सुनेर हुनुपर्छ, तत्कालीन प्रधानमन्त्री गिरिजाप्रसाद कोइराला स्वयं भक्तपुर पुगेका थिए । साथीभाइसँग पुगेको मैले पनि फाइबर ग्लास भनी असली मूर्तिमाथि खोट्टा बजार्दा औंला झन्झनाएको सम्झना अहिले पनि ताजै छ ।‘द लिटल बुद्ध’ मा उनै वेत्रोलुचीको सहायक निर्देशक भएर सघाएका बौद्ध धर्मगुरु झोङसार खेन्त्से रिम्पोछे कालक्रममा खेन्त्से नोर्बुका नाममा चलचित्र निर्देशकका रूपमा प्रसिद्ध भए । संयोग कस्तो भने, ‘द लिटल बुद्ध’ मा सहायक निर्देशक बनेको तीन दशकपछि उनले काठमाडौं उपत्यकालाई नै लोकेसन बनाएर ‘लुकिङ फर अ लेडी विथ फ्याङ एन्ड अ मुस्ताज’ (नेपाली संस्करणमा ‘डाकिनी’) निर्माण गरे ।काठमाडौं अन्तर्राष्ट्रिय पर्वतीय फिल्म महोत्सव (किम्फ) को १९ औं संस्करणमा नेपाल प्रिमियरपछि मैले निर्देशक नोर्बुसँग ‘जुम’ संवाद गर्दै सोधेको थिएँ, ‘रिम्पोछे, तपाईंको फिल्मका अधिकांश फ्रेम वाइड एंगलमा छन् नि, किन ?’ रिम्पोछेले मुस्कुराउँदै जवाफ दिए, ‘तिम्रो सहर यति सुन्दर छ कि मलाई क्लोज–अप लिनै मन लागेन ।’ काठमाडौंको ‘पिक्चरेक्स’ चरित्रलाई रिम्पोछेले अनुमोदन गरिदिए ।वेत्रोलुचीझैं अर्का एकेडेमी (लाइफटाइम अवार्ड) विजेता सत्यजित रे पनि काठमाडौंको ‘पिक्चरेक्स’ अदाबाट अछूत रहेनन् । सन् ८० को दशकको मध्यतिर रे आफ्नो जासुसी शृंखला ‘फेलुदा’ का केही छायांकनका निम्ति काठमाडौं उत्रिए । दूरदर्शनको टीभी सिरिज ‘किस्सा काठमान्डुका’ को केही भागका निम्ति उनी ‘फेलुदा’ को चरित्रमा रहेका बलिउड अभिनेता शशी कपुरसहित काठमाडौं आएका थिए ।काठमाडौंले बलिउड र हलिउड मात्र होइन, संसारका धेरै भाषाका चलचित्र निर्मातालाई आकर्षित गरेको छ । चिनियाँ, स्पेनिस, इटालियन, कोरियनदेखि दक्षिण भारतीय निर्माता/निर्देशकसम्मलाई आफ्नो सुन्दरताको घुम्टो उठाएर वसिभूत गरेको छ । काठमाडौं र पूरै नेपालमा कुन–कुन चलचित्र छायांकृत भए, त्यो खोजीकै विषय हो । संसारभरबाट ‘सुटिङ स्पट’ निम्ति काठमाडौं ओइरिने क्रम जारी नै छ । सन् २०१६ मा मात्रै पनि हलिउडको ठूलो लगानीको साइ–फाइ (साइन्स फिक्सन) ‘डाक्टर स्ट्रेन्ज’ काठमाडौं उपत्यकामा छायांकृत भएको थियो । विश्वका चर्चित निर्देशकका छायांकन थलो बनेर काठमाडौंले बाह्य जगत्सम्म आफ्नो चिनारी फैलाइरहेको छ भने चलचित्रमार्फत नेपालको पर्यटकीय प्रवर्द्धनमा समेत टेवा पुगेको छ । तर पनि काठमाडौंको सुन्दरता अनि सौम्यता निम्ति जति चलचित्रकर्मी यहाँ आउनुपर्ने हो, त्यो हुन सकेको छैन ।"
पद्मकन्या : महिला चेतनाको गेट,"भीमबहादुर पाँडेले आफ्नो पुस्तक त्यस बखतको नेपालमा लेखेका छन्– ‘२००३/०४ सालतिर (पद्मशमशेरको शासनकालमा) नेपालमा कुनै कुराको ठोस प्रगति केही भयो भने त्यो हो नारी शिक्षाको ।’जुद्धशमशेरकै पालादेखि राणा प्रशासनमा लामो समय काम गरेका र राणा शासन समाप्तिपछि पनि राज्य–प्रशासनका थुप्रै उच्च पदमा रही काम गरेका पाँडेले लेखेको पुस्तकलाई धेरैले बलियो ‘सन्दर्भ–पुस्तक’ कै रूपमा लिन्छन् ।पाँडेले लेखेपछि नमानिहाल्ने सुविधा भएन तर ‘साँच्चै त्यस्तो थियो र ?’ भन्ने शंका पनि सँगै मनमा उब्जन्छ । त्यो किन पनि भने– राणा शासनभरि साधारणजनलाई लेख्ने–पढ्ने सुविधा थिएन भन्ने हामीले सुन्दै–पढ्दै आएका छौं । २००७ सालको नेपालको साक्षरता दर (२ प्रतिशतभन्दा कम) ले पनि त्यही कुरालाई बल पुर्‍याउँछ ।लगातार १३ वर्ष शासन सत्तामा हालीमुहाली गरेका प्रधानमन्त्री जुद्धशमशेरले मंसिर २००२ मा राजीनामा दिएपछि पद्मशमशेर नयाँ प्रधानमन्त्री बने । त्यतिखेर छिमेक र बाहिरी विश्वमा स्वतन्त्रताका लागि ठूल्ठूला आन्दोलन भइरहेका थिए । परिवर्तनको हावा बहिरहेको थियो । नेपाली सरहदभित्र समेत त्यस्तो झञ्झा छिरिसकेको थियो ।परिवर्तनको जुन झञ्झावात थियो, त्यसलाई नपछ्याउने हो भने शताब्दी लामो राणा शासनको वटवृक्ष भाँच्चिएर जाने तयप्रायः थियो । पद्मशमशेर यस तथ्यलाई आँक्न सक्ने देखिए । त्यसैले ‘रुन्चे महाराज’ को खिताब पाएका अलि उदारमना पद्म क्रमिक सुधारको पक्षमा उभिए । राणा शासनका अन्य खाँबाहरूलाई सुधार पाच्य नभए पनि प्रधानमन्त्री पद्मको पालामा समाजमा केही खुकुलोपना देखियो ।त्यही खुकुलोपनाको फाइदा उठाउँदै खासगरी काठमाडौं उपत्यकाका सहरमा र केही बाहिरी जिल्लाका प्रमुख गौंडामा स्कुल खुल्न थाले । थप, पद्मशमशेरले ‘नेपाली नारीको चोखा शील–स्वभावमा हानि नहुने’ गरी महिलालाई पनि शिक्षा दिन हुन्छ भनेकाले लडकीहरूले पनि स्कुल जाने बाटो केही हदसम्म खुल्यो । पद्मको त्यस्तो भनाइपछि साधारणजनले कन्या स्कुल खोलिपाऔं भनेर लेखापढी गरे र त्यहीअनुरूप २००४ सालमा काठमाडौंमा सरकारी तवरबाट एउटा कन्या स्कुल खुल्यो । पहिले दरबार स्कुलमै बिहानी सत्रमा त्यो स्कुल चल्यो र पछि डिल्लीबजारमा सर्‍यो । त्यसको केही समयमै काठमाडौंमै गैरसरकारी तवरबाट एउटा र ललितपुरमा एउटा कन्या स्कुल थप खुले ।केटीहरूलाई पढाउने मेसै नभएको समयमा लगालग तीन वटा कन्या स्कुल स्थापना भएका थिए । अझ अन्य स्कुल पनि क्रमशः सहशिक्षातर्फ लम्कँदै गए । सहरका बाटाघाटामा लडकीहरू झोला बोकेर स्कुलतर्फ हिँडेको वा स्कुलबाट फर्कंदै गरेको अब मनग्गे देखिन थाल्यो । यसअघि कहिल्यै नदेखिएको दृश्यलाई भीमबहादुर पाँडेले तात्कालिक समयको ठूलो प्रगतिका रूपमा देखे भने त्यसलाई अन्यथा लिन परोइन । कन्या स्कुलहरू खुलेपछि केटीहरूले पनि पढाइका खुट्किला चढ्दै गए र सँगसँगै स–सानो संख्यामा एसएलसी परीक्षा दिने र उत्तीर्ण हुने क्रम पनि सुरु भयो । २००५ देखि नै प्राइभेट विद्यार्थीका रूपमा महिला (२ जना) ले एसएलसी परीक्षा दिए भने २००६ मा त नयाँ कन्या स्कुलबाट समेत ती एसएलसीमा उत्तीर्ण हुन थाले । यहीबीच २००७ को परिवर्तन आयो । रैतीलाई शिक्षा पाउनसमेत रोकेर राखेको १०४ वर्षे राणा शासन पनि ढल्यो ।शासन सत्तामा आएको परिवर्तनसँगै सुरु भयो– धेरैले भन्ने गरेको ‘नवजागरणको युग’ । रैतीबाट जनतामा रूपान्तरित भएकाहरू अब आपसमा जुटेर आआफ्ना रुचि र चासोका सामाजिक कर्म गर्न तल्लीन भए । मुलुकैभरि अनेक थरी संघ–संस्था खुले । आफूलाई र आफ्ना सन्ततिका लागि भनेर पुस्तकालय र शिक्षालय खोल्ने लहरै उठ्यो । राजनीतिक क्षेत्रमा अपेक्षित सुधार हुन नसके पनि नेपाली समाजमा जुन जीवन्तता र जुन गतिशीलता देखियो, त्यसैलाई देखेर नै प्राध्यापक कमलप्रकाश मल्लले २००७–१७ को अवधिलाई ‘डिकेड अफ एक्स्ट्रोभर्सन’ वा बहिर्मुखताको दशक भनेका हुन् ।परिवर्तनसँगै आममानिसका अपेक्षा र माग बढ्ने नै भए । महिलाले पनि आपसमा एकगठ हुँदै आ–आफ्ना तवरबाट विभिन्न माग उराल्न थाले । उनीहरूको यस्तै एक माग थियो– महिला कलेजको स्थापना । कन्या र अन्य स्कुलमा पढेका केटीहरू बिस्तारै कक्षा उक्लँदै जाँदा कलेजको माग हुनु अस्वाभाविक थिएन । महिला कलेजको माग गर्नेहरूमध्ये एक थिइन्, पुण्यप्रभादेवी । २००७ सालको परिवर्तनलगत्तै (चैतमा) आयोजित जेपी स्कुलको १२ वर्षे उत्सवमा भाषण दिँदै गर्दा उनले ‘नारी कलेजका निम्ति जोडदार आवाज’ निकालेको २७ चैत २००७ को गोरखापत्रमा प्रकाशित समाचारमा जनाइएको छ । २००७ सालको परिवर्तनपछि खुलेको अखिल नेपाल महिला संघकी नेता थिइन् पुण्यप्रभा र त्यही हैसियतमा उनलाई उत्सवमा वक्ताका रूपमा बोलाइएको थियो ।२००७ सालको परिवर्तनको प्रभाव नेपालको पत्रकारिता क्षेत्रमा पनि प्रस्टै देखिन्छ । ७ फागुन २००७ को राजा त्रिभुवनको घोषणा सँगसँगै जस्तो निजीस्तरबाट जागरण साप्ताहिक र आवाज दैनिक प्रकाशन सुरु हुन थाले । पछि अरू थुप्रै पत्रपत्रिका पनि प्रकाशन भए । यही नयाँ पत्रिका जागरण साप्ताहिकको ११ औं अंक (१३ वैशाख २००८) को अन्तिम पातोमा ‘महिला इन्टरमिडियट कलेज’ शीर्षकको एउटा चिठी छापिएको छ ।विद्यार्थी कुमारी शीलाको नाउँमा प्रकाशित ‘महिला कलेजमा पढ्न चाहने’ चिठीले तात्कालिक समयमा महिला कलेज खोल्ने कसरत भइरहेको इंगित गर्छ– ‘हामीहरूका निमित्त एउटा इन्टरमिडियट कलेज खोल्ने यत्न कुनै–कुनै महानुभावबाट उद्योग भइरहेछ भन्ने कुरा सुनिन्छ ।’ सरकारले कन्या स्कुल खोल्दा प्रारम्भमा दरबार स्कुलमा बिहानी सत्रमा कक्षा चलाएझैं त्रिचन्द्र कलेजमा बिहानको समयमा महिला कलेज सञ्चालन गर्न सकिने उनले त्यस चिठीमा सुझाएकी छन् ।खुल्ने भनिएको कलेजबारे छापिएको चिठी भनिए पनि ती विद्यार्थीको सरोकार अलि भिन्न छ, जसले गर्दा चिठी विद्यार्थीले लेखेको नभई कलेज पढाइरहेको कुनै शिक्षकले लेखेको पो हो कि भन्ने लाग्छ । उनी लेख्छिन्– ‘त्रिचन्द्र कलेजको शिक्षा र महिला–कलेजको शिक्षा एकै स्तरमा (स्टान्डर्ड) राख्नलाई हाल अनुभवी नेपाली प्रोफेसरहरूको अभावको कारणले सो अभाव पूर्ति नभएसम्म कलेजका प्रोफेसरहरूले नै प्रत्येक विषयको जुन–जुन पत्र पढाउनु हुन्छ, उनै प्रोफेसरहरूले महिला कलेजमा पनि उही–उही पत्र पढाउनु भए शिक्षा सन्तोषजनक हुनेछ ।’एउटा साधारण, भर्खर कलेज पढ्न खोजेको विद्यार्थीको के–कस्ता शिक्षकले पढाउने भन्ने चासो अलि असुहाउँदो जस्तो लाग्छ । त्यस चिठीमा थप लेखिएको छ– ‘कलेजको प्रोफेसरलाई महिला–कलेजमा आफूले नपढाएको पत्र पढाउन परेमा कलेजको पढाइमा धक्का पर्छ । यसकारण हरेक प्रोफेसरले आफूले पढाएको पत्र मात्र पढाउनुपर्छ ।’जे भए पनि, कुमारी शीलाले लेखेको एउटा कुरा सही थियो– त्यति बेला सरकारी तवरबाटै महिला कलेज खोल्ने सम्बन्धमा सोधीखोजी भइरहेको थियो । १५ असार २००८ को गोरखापत्रमा छापिएको ‘नेपाल–शिक्षा–विभागको कामको प्रगति’ सम्बन्धी सामग्रीका अनुसार नयाँ सरकार/शिक्षा मन्त्रीले शंकरदेव पन्तलाई त्यस कार्यको जिम्मा दिएका थिए र पन्तले पनि आफूलाई दिइएको जिम्मेवारीअनुरूप प्रतिवेदन शिक्षामन्त्रीलाई दिए । मन्त्रीले आफ्नो मन्त्रालयका कर्मचारी र अन्य मन्त्रीसमक्ष त्यस योजनामा छलफल गरे र महिला कलेज स्थापनाका लागि बजेट व्यवस्था गर्न पनि मन्त्रिपरिषद्लाई अनुरोध गरे ।समाचारमा अगाडि भनिएको थियो– ‘क्याबिनेटबाट पास भयो भने योजनाअनुसार यो काम कलेज स्थापनाका लागि थालिने भएको छ । आर्थिक परिस्थिति साह्रै नाजुक भएको बुझिएकाले सरकारतर्फबाट भन्दा दुनियाँको सहयोग भएदेखि सरकारको यथाशक्य सहायताले खुल्न सक्छ ।’महिला कलेज खुल्ने भयो भन्ने भइरहेका बखत अब त्यस्तो कलेज नखुल्ने भयो भन्ने हल्ला पनि काठमाडौंमा फैलियो– कवि भूपीले भनेको हल्लै हल्लाको सहर जो थियो । त्रिचन्द्र कलेजका तत्कालीन प्रिन्सिपल रुद्रराज पाण्डेले महिला कलेज खोल्ने योजनामा भाँजो हालेको आरोप दुई महिला शान्ता र सीताले जागरण साप्ताहिकमा चिठीमार्फत लगाए । र, धम्की दिए, ‘महिला–कलेज खुलेन भने शिक्षामन्त्रीको र प्रिन्सिपलविरुद्ध महिलाहरूको जुलुस निस्कनेछ ।’ यो आरोप बिलकुलै निराधार रहेको भन्दै शिक्षा मन्त्रालय र पाण्डे दुवैले जागरण साप्ताहिकमै भिन्नाभिन्नै प्रतिवाद गरे । साउन २००८ को पहिलो साता जागरण र गोरखापत्रमा महिला कलेजबारे एकैखाले समाचार छापिएका छन् । गैरसरकारी तवरबाट न्ह्योखामा खुलेको कन्या मन्दिर हाईस्कुलमा चाँडै इन्टरमिडियट तहको कक्षा सञ्चालन हुने गरी महिला कलेज खोल्न लागिएको जनाउ ती समाचारमा दिइएको छ । यसका लागि स्कुलका अधिकारी वर्ग र शिक्षामन्त्रीबीच कुराकानी भइरहेको पनि त्यहाँ बताइएको छ ।सरकारी सहायतामा कन्या मन्दिरमा पहिलो महिला कलेज खुल्ने भएपछि त्यसबारे थप छलफल भए । कसैले महिला कलेज स्थापना गर्न समय नभएको भने । कसैले छुट्टै महिला कलेज चाहिँदैन, त्रिचन्द्रलाई नै सहशिक्षा कलेजका रूपमा चलाउनुपर्छ भने । अनि अर्का थरीले सरकारी सहयोगमा चल्ने हो भने किन सामुदायिक तवरबाट चलेको कन्या मन्दिरमा चलाउने, सरकारी स्कुलमै स्थापना किन नगर्ने भने । त्यस कलेजलाई सरकारी तवरबाट खुलेको पद्मकन्या विद्याश्रममै स्थापना गर्न ठूलै ‘लबिइङ’ सुरु भयो ।अन्ततः ठूलै रस्साकसीपछि १७ असोज २००८ मा डिल्लीबजारस्थित पद्मकन्या विद्याश्रममा नेपालको पहिलो महिला कलेज स्थापना भयो । पहिले रानीले उद्घाटन गर्ने भनिए पनि पछि राजा त्रिभुवनले नै भव्य समारोहबीच नेपालको पहिलो महिला कलेजको उद्घाटन गरे । उद्घाटनमा रानीद्वय, युवराज महेन्द्र, गृहमन्त्री बीपी कोइराला, शिक्षामन्त्री नृपजंग राणा आदि सम्मिलित थिए ।१९७५ मा त्रिचन्द्र कलेज स्थापना हुँदा जम्मा ३ विद्यार्थी थिए । कन्या कलेजमा भने सुरुमै ९ विद्यार्थी भर्ना भए, जसलाई कन्या स्कुल र त्रिचन्द्रका शिक्षकले पढाउन सुरु गरे । कलेजमा आईए तहमा भूविद्या, इतिहास, मनोविज्ञान, नेपाली, अर्थशास्त्र र संस्कृत विषय पढाइन थालियो । कलेजको प्रिन्सिपल तोकिए बोधविक्रम अधिकारी, जो बिरामी थिए । देवीप्रसाद रिमालले उनलाई प्रतिस्थापन गरे  ।यसरी सरकारी तवरबाट कन्या स्कुल खुलेको चारै वर्षमा र त्रिचन्द्र कलेज खुलेको ३३ वर्षपछि नेपालमा पहिलो महिला कलेज ‘पद्मकन्या’ खुल्यो । २००७ मा राणा शासन फ्याँकिएर प्रजातन्त्र नआएको हुँदो हो त महिला कलेज खुल्न अझै कति समय कुर्नुपर्दो हो ! किनभने २००५ मै अलि उदार भनिएका पद्मशमशेरलाई धपाएर अनुदार मानिएका चन्द्रशमशेरका छोरा मोहनशमशेर सत्तामा आइसकेका थिए । उनी आफ्नै बाबुको पदचाप पछ्याउँदै परिवर्तनको बहावलाई रोक्न खोज्दै थिए । तर, जनता जुर्मुराए । मोहनशमशेरलाई मात्र होइन, समग्र राणा शासनलाई नै उनीहरूले समाप्तप्रायः पारे । र, खोले शैक्षिक जागरणको ढोका ।"
वैभव फर्काउन सकिन्छ,"उपत्यकाभित्र सम्पदाहरू थिए भन्नुभन्दा पनि सिंगो काठमाडौं उपत्यका नै सम्पदास्थल थियो भन्नु उपयुक्त हुन्छ । उपत्यकाका तीन सहर नै सम्पदाले भरिएका थिए । टोनी हागन र इंगर लिसानोभिच (वोरिस लिसानोभिचकी श्रीमती) काठमाडौं आउँदा ‘यो दोस्रो विश्वयुद्धपछिको सबैभन्दा ठूलो सम्पदा क्षेत्र हो’ भनेका थिए ।उनीहरू पहिलो भ्रमणबाटै यो सहरको प्रेममा परेका थिए । किनकि त्यतिबेला काठमाडौं उपत्यकामा बस्ने सबैका घर विशिष्ट कलायुक्त थिए । यहाँका धारा, पाटीपौवा, मठ, मन्दिर र देवालय सबै सम्पदाका अंश थिए ।सम्पदाले भरिएको उपत्यकामा जब सिमेन्ट भित्रियो तब यहाँ विनाश यात्रा सुरु भयो । यस्तो लाग्छ, विकासका नाममा पछिल्लो ५० वर्षमा हामीले यहाँका सम्पदाको ९० प्रतिशत विनाश गरिसक्यौं । हाम्रो सम्पदा क्षेत्रलाई जस्ताको तस्तै राखेको भए यो सहर भेनिस, रोम, फ्लोरेन्स र पेरिसजस्तै आकर्षणको केन्द्र हुने थियो । यहाँ पनि ती सहरमा जस्तै बर्सेनि ३ देखि ४ करोड पर्यटक भित्रिन्थे । तर हामीले मौका गुमायौं ।भक्तपुरको सम्पदा क्षेत्रमै जन्मिएकाले पनि मैले यो सहरको सम्पदायुक्त वैभव र त्यसको विनाशको क्रमिक यात्राको साक्षी बन्न पुगें । मेरो बाल्यकाल र सुरुवाती किशोरकालमा भक्तपुर यस्तो थियो, दत्तात्रयदेखि नागपोखरीसम्मका कैंयन् चोक यस्ता थिए, जहाँ उभिएर ३६० डिग्री हेर्दा पनि मल्लकालीन शैलीका वास्तु, वैभव देखिन्थ्यो । यस्तै अवस्था थियो, पाटनका चोकहरूको पनि । पाटनको एउटा चोकबाट अर्को चोकमा जाँदा जता हेरे पनि मल्लकालीन कलायुक्त घरहरू मात्रै देखिन्थे ।विगतमा काठमाडौं उपत्यका मल्लकालीन र राणाकालीन वास्तुशैलीका घरहरूले भरिएको थियो । यहाँ कम्तीमा एक सयदेखि पाँच सय वर्ष पुराना घरहरू थिए । इतिहास बोकेका घरहरू समयक्रममा मासिँदै गए । पढ्नका लागि भक्तपुरबाट काठमाडौं आउँदा म पुतलीसडकबाट डिल्लीबजार हुँदै मैतीदेवी पुग्दा पुराना घरहरू लहरै देख्थें । सोह्रखुट्टेबाट सामाखुसी जाने बाटोमा पनि कैंयन् परम्परागत घरहरू देखिन्थे । जबकि यी बाटोमा अहिले खोज्ने क्रममा ८–१० वटा मात्रै परम्परागत घरहरू भेटिन्छन् ।अहिले त सम्पदा क्षेत्रमा जे भइरहेको छ, त्यो बताउनुअघि पनि लामो सास फेर्नुपर्छ । ढलान गरिएका घरहरूले ऐतिहासिक महत्त्वका चोक र गल्लीहरू छोपिन थालेका छन् ।हाम्रो घरको मौलिकता के हो ? हाम्रो विशिष्ट सम्पदा के हो भन्ने प्रश्नकै उत्तर सहरहरूले दिन छाडिसकेका छन् । सम्पदामाथि धावा बोल्ने काम २०४६ पछि बढ्दै गयो । सहरीकरणका नाममा अन्धाधुन्द संरचनाहरू निर्माणको यस्तो होडबाजी चल्यो कि यसले सिंगो सहरको स्वरूपलाई कसरी बिगार्छ भनेर कसैले सोचेनन् । कतिसम्म भने काठमाडौं र पाटनका कैंयन् पाटी वडा कार्यालयमा बदलिए । कैंयन् सत्तल भागबन्डामा क्लबका अफिस बन्न थाले । सम्पदा क्षेत्र मासेर सटर बनाउने र कमाइ खाने होडबाजी चल्यो ।यति हुँदाहुँदै पनि उपत्यकाका मन्दिर र दरबारहरू भने केही हदसम्म जोगिएका छन् । भूकम्पपछि मठमन्दिर र दरबारहरूको पुनर्निर्माण सबैको चासोमा पर्‍यो । हामीलाई सहर पुरानै स्वरूपमा चाहिएको छ । किनकि अहिले सिंगो विश्व नै उस्तै शैलीको देखिने डर भइसक्यो । हामी संसारका अरू सहरभन्दा फरक हौं र कुनै बेला सम्पन्न थियौं भनेर देखाउन हामीलाई अहिलेको संरचनाले साथ दिँदैन । २५ वर्षअघि मैले मल्लकालीन शैलीको पुरानो र जीर्ण घर ७ लाखमा किनें । थप १५ लाख खर्चेर त्यो घरको पुनर्निर्माण गरें । यही नमुना घर हेर्न अहिले वार्षिक सयौं देशी/विदेशी पर्यटक आउँछन् । एउटा घर हेर्न त यसरी पर्यटक आउँछन् भने सिंगो उपत्यकाको सम्पदा जोगाएको भए के हुन्थ्यो होला !भत्केका वा मर्मतको खाँचो रहेका सम्पदाका पुराना सामान प्रयोग गरेर जीर्णोद्धार गर्ने हो भने मात्रै सम्पदाको पुराना इतिहास कायम रहन्छ । नत्र त ढलान गरेर वा आधुनिक निर्माण सामग्री प्रयोग गरेर पुरानो जस्तो देखिने संरचना बनाएर सम्पदाको संरक्षण हुँदैन । जति पुरानो घर वा सम्पदालाई पनि जीर्णोद्धार गर्न सकिन्छ भनेर बुझ्नैपर्छ । त्यसमा नगरपालिका वा पुरातत्त्व विभाग वा सम्पदाकर्मीले सहयोग गर्न सक्छन् ।हामी अनौठो खाले विकासको यस्तो संघारमा छौं, अब पनि सच्चिएनौं भने २ वा ३ सय वर्ष पुराना घरहरू देख्न नयाँ पुस्ताले पाउने छैनन् । पछिल्ला चार/पाँच दशकमा जे–जे भए पनि हामी अझै पनि पुराना सहर केही हदसम्म जोगाउन सक्ने अवस्थामा भने छौं । निर्माण भइसकेका ढलान घरलाई नभत्काईकन पुरानै शैलीमा ढाल्न सकिन्छ । जस्तो कि, भक्तपुरको टोनी हागन हाउस । ढलान गरेको यो घरलाई हामीले पुरानो शैलीमा ढाल्यौं । मन्दिर र पाटीपौवा मात्रै हैन, घर पनि सम्पदामैत्री बनाउन सकिन्छ । यसो गर्न सकियो भने त हामीले बचेखुचेको साख फर्काउन सक्छौं । ९० प्रतिशत सम्पदा क्षेत्र स्वाहा हुँदा पनि उपत्यकामा ७ वटा सम्पदा क्षेत्र अझै छन् । यही हेर्न त अहिले संसारभरका पर्यटक यहाँ आउँछन् ।"
त्यो बेलाको ‘सिटी सेन्टर’: इन्द्रचोक,"वस्तु विनिमय हुने लिच्छविकालदेखि उपत्यकाको व्यावसायिक केन्द्र रहेको इन्द्रचोकबाहेक २०४७ को राजनीतिक परिवर्तनअघिसम्म पनि काठमाडौंमा आर्थिक गतिविधिहरू त्यति चलायमान थिएनन् । व्यापारिक केन्द्र इन्द्रचोकबाट दुई शताब्दी लामो समयदेखि जमेका व्यवसायीका कारण फैलाएको व्यापार अहिले पूर्वदखि पश्चिमसम्म फैलिएको छ ।इन्द्रचोकमा रैथाने नेवार र मारवाडी समुदायको व्यापार थियो । मुख्यतया यहाँ कपडा, खाद्यान्न, भाँडाकुँडाका पसल थिए । भारत र तिब्बतबाट सामान ल्याएर यहाँको व्यापार चल्थ्यो । हरेकजसो घरको भुइँ तलामा पसल र माथिल्लो तलामा बसोबास हुन्थ्यो । त्यतिबेला इन्द्रचोक पैसा साट्ने केन्द्र पनि थियो । उपत्यका र बाहिरबाट आएका व्यापारी, जागिरे जो कसैले पनि पैसा साट्न इन्द्रचोकका पसलमा नपुगी सुखै थिएन । प्रायः लाहुरेहरू पैसा साट्न आउने गर्थे । इन्द्रचोक आर्थिक र व्यापारिक केन्द्र जस्तै थियो । त्यतिबेला यहाँ सुका, मोहर जस्ता पैसा साट्ने पसल मात्रै पनि थिए । त्यस्ता पसललाई सराफी भनिन्थ्यो । हाम्रो परिवारको व्यापारिक सुरुआत सराफीबाटै भएको थियो ।इन्द्रचोकमा हालका ठूला व्यावसायिक घरानाको कपडा र किरानाको व्यापार हुन्थ्यो । लत्ताकपडा प्रायः भारतबाट ल्याउने गर्थे भने ऊनका कपडा, भाँडाकुँडा तथा धातुजन्य सामान तिब्बतबाट आउँथ्यो । उपत्यकाकै कीर्तिपुर, लुभु जस्ता ठाउँका स्थानीयले बुनेका कपडा पनि इन्द्रचोकका थोक व्यापारीले किन्थे । भारतबाट प्रायः वीरगन्ज नाका हुँदै बोकेरै सामान ल्याउनुपर्थ्यो । इन्द्रचोकमा लुनकरणदास चौधरी (विनोद चौधरीका बुबा), बनबारीलाल मित्तल र हाम्रो पसल सँगैसँगै थियो । अहिलेका सबैजसो व्यापारिक घरानाका कपडा र किरानाका ५/७ थोक पसल थिए । त्यतिबेला व्यापारीबीच न अहिले जस्तो अस्वस्थ प्रतिस्पर्धा थियो, न सरकारबाट त्यस्तो झन्झट हुन्थ्यो । व्यापारीलाई सहुलियत दिएर राज्यको स्रोत बढाउनुपर्छ भनेरै सरकारले पनि नियम सहज बनाएको थियो ।हजुरबुबा र बुबा (इन्द्रभक्त श्रेष्ठ) सराफीको कारोबार हुँदै किराना र कपडा व्यापारमा लाग्नुभएको थियो । नेपाल चेम्बर अफ कमर्सको स्थापना नै इन्द्रचोकबाट भएको हो । मेरो बुबालगायतले चेम्बरको स्थापना गर्नुभएको हो । हजुरबुबा बाहिर गएको बेला १० वर्षको उमेरदेखि पसलमा बसेर सुका, मोहर छानेर बस्ने गरेको बुबाले सुनाउनुहुन्थ्यो । बुबाकै सक्रियतामा चेम्बर अफ कमर्सअघि व्यापारीका संस्था वाणिक मण्डल गठन भएको थियो । बुबा राष्ट्र बैंकको निर्देशक पनि हुनुभएको थियो । त्यतिबेलाको व्यापारसम्बन्धी धेरै कुरा बुबाले आफ्नो पुस्तक ‘मेरा सम्झना’मा पनि उल्लेख गर्नुभएको छ ।हजुरबुबा भारतीय ब्रोक बोन्ड चियाको मुख्य वितरक पनि हुनुभयो । कपडाको व्यापार पनि थियो । भारतबाट सुती कपडा ल्याएर व्यापार हुन्थ्यो । भारतबाट ल्याएर इन्द्रचोकमै औषधिको कारोबार पनि गर्‍यौं । केहीपछि जापान, कोरियाबाट पनि लत्ताकपडा आउन थाले । बिहानै खोलेको पसल राति ९ बजेसम्म पनि खुला हुन्थ्यो ।त्यतिबेला ढुवानीको साधन भनेकै भरिया हुन्थे । भारतबाट वीरगन्ज नाका हुँदै मगाएका कपडा काठमाडौं आइपुग्नै ६/७ दिन लाग्थ्यो । यहाँबाट पोखरा, गोरखा, पाल्पासम्म भरियाबाट समान पठाउँथ्यौं । थोक र साना व्यापारी, सरकार, बैंकबीच आपसमा विश्वास हुन्थ्यो । साना व्यापारीलाई हामीले उधारोमा सामान दिने चलन थियो । बुबा कहिलेकाहीँ उधारो असुल्न पाल्पा, गोरखासम्म जानुहुन्थ्यो । हिँडेर आउँदा–जाँदा १२/१५ दिन लाग्थ्यो । २००७ मा पोखरा, सिमरातिर साना जहाज चल्न थालेपछि यात्रामा सहज भयो । सञ्चारको सुविधा थिएन । त्रिपुरेश्वरमा दूरसञ्चार कार्यालय थियो । फोन सम्पर्क गर्नका पनि धेरै समय लाइन बस्नुपर्थ्यो । वीरगन्जमा सम्पर्क गर्न पनि कहिलेकाहीँ दुई/तीन दिन लाग्थ्यो । बिस्तारै टेलिग्राम, टेलेक्स, फ्याक्सको सुविधा आएपछि केही सहज भयो ।धर्मपथमा नेपालको एकमात्र नेपाल बैंक लिमिटेडको कार्यालय थियो, आनन्दभक्त राजभण्डारी म्यानेजर हुनुहुन्थ्यो । उहाँले व्यापारीको मुख हेरेरै कसलाई कति दिने भनेर बैंकिङ कारोबार गर्नुहुन्थ्यो । बैंकमा धरौटीबापत केही रकम राखेपछि भारतबाट सामान मगाइदिने व्यवस्था थियो । कसलाई कति धरौटी लिने उहाँले मुख हेरेरै तोक्नुहुन्थ्यो । त्यतिबेलाका इन्द्रचोकका व्यापारी बाहिरिए, अहिले अरू भित्रिएका छन् । परिवार र आम्दानी बढ्दै गएपछि दाजुभाइ अलग हुँदा व्यापार पनि विस्तार हुँदै गयो । पछि त्यहाँका व्यापारीहरू उद्योगतिर लाग्नुभयो । अहिले इन्द्रचोकका धेरैले घर भाडामा दिएकाले उहाँहरू त्यहाँबाट बाहिरिनुभएको हो ।त्यतिबेला भारतबाट सुती कपडा र किरानाको सामान आउँथ्यो । ल्हासाबाट सुन पनि आउने गर्थ्यो । खाद्यान्न आयात गर्ने चलन कम थियो । मसला, चिया जस्ता वस्तु पनि भारतबाट आउँथे । सरकारले मुलुकभरका लागि कपडा आयात गर्न कोटा तोकेको हुन्थ्यो । त्यो जिम्मा बुबाले पाउनुभएको थियो । सामान आयात भएपछि बैंकमै राखिन्थ्यो । भन्सारका कर्मचारी बैंकमै आएर कर लिन्थे । त्यसपछि बुबाले देशभर अन्य ठाउँमा कपडा पठाउने गर्नुहुन्थ्यो ।बुबाले आफ्नो पुस्तकमा लेख्नुभएको छ, ‘ब्रिटेन, जर्मनी, जापानबाट कलकत्ताको एजेन्टमार्फत नेपालमा कपडाका साथै अन्य सामान आयात गरिन्थ्यो । भारतमा रहेको बिट्रिस सरकारद्वारा नेपालका लागि आएका सामान कलकत्ता कटमद्वारा बी फारामअन्तर्गत नेपाल भित्र्याइन्थे । सामान काठमाडौं पुगेको प्रमाणित गर्न पनि नेपालस्थित ब्रिटिस लिगेसनबाट टेकु भन्सार कार्यालयमा अंग्रेज नै आई जाँच गरेर प्रमाणित गरिदिन्थे ।कपडा व्यापारमा मारवाडी समुदायको बाहुल्य थियो । ‘नेपाली व्यापारीलाई सहुलियत दिन सरकारले रोपवेबाट सामान ढुवानी गर्दा १० प्रतिशत छुट दिन्थ्यो । भन्सारमा पनि नेपाली व्यापारीलाई सहुलियत थियो । मारवाडीले दोस्रो महिना भन्सार तिर्नुपर्थ्यो भने नेपाली व्यापारीलाई १४ महिनामा तिर्नुपर्ने व्यवस्था थियो,’ बुबाले पुस्तकमा लेख्नुभएको छ । नेपालका अन्य ठाउँमा पनि व्यापारीको संख्या बढ्दै गएर भारत सरकारको सम्बन्धित निकायबाट सप्लाई गर्न झन्झट भएपछि ‘नेपाल ट्रेड सिन्डिकेट’ नामको कम्पनी स्थापना भएको पनि पुस्तकमा छ । ‘तत्कालीन राणा प्रधानमन्त्रीले नेपाल ट्रेड सिन्डिकेटलाई ६ रुपैयाँ चालु पुँजी र सामान आयात हुनेबित्तिकै भारतलाई भुक्तानी दिन नेपाल बैंकलाई तीन करोड रुपैयाँ मुलुकी खानाबाट ऋणको व्यवस्था भयो । काठमाडौंका लागि नेपाल बैंक र जिल्लाहरूमा बडा हाकिमद्वारा इजाजत पाएका फर्मलाई मात्र माल बाँड्ने व्यवस्था सुरु भयो,’ पुस्तक ‘मेरो सम्झना’ मा भनिएको छ ।अहिले जति पनि नेपालका व्यापारिक घराना छन्, ती सबै इन्द्रचोकबाटै विस्तार भएका हुन् । बिस्तारै व्यापार बढ्दै गएपछि व्यापारीबाट वाणिक मण्डलको गठन भयो । त्यसले बिस्तारै नेपाल चेम्बर अफ कमर्सको स्थापना भएको हो । त्यतिबेला इन्द्रचोकका व्यापारीले संगठित हुनका लागि सुरु गरेको वाणिक संस्थाबाट २००९ मा चेम्बर अफ कमर्सको स्थापना हुँदै अहिले उद्योगी, व्यवसायीका दर्जनौं संस्था र हजारौं उद्योग खुलेका छन् । व्यापार विस्तार हुँदै गएपछि संस्थाको आवश्यकता देखेर चेम्बर संस्थाको विधान बनाउन पनि लन्डनबाट विज्ञ बोलाएर गरेको बुबाले सुनाउनुहुन्थ्यो । बुबा चेम्बरको स्थापनादेखि अन्य धेरै संस्थामा सक्रिय हुनुभयो । पछि उद्योग वाणिज्य संघ जस्ता संस्था गठन हुँदै गएर अहिले व्यवसायीको सञ्जाल बनेको छ ।- श्रेष्ठ नेपाल उद्योग वाणिज्य महासंघका पूर्वअध्यक्ष हुन् ।"
मौलिकतामा बाँचेको बन्दीपुर,"थानीमाई डाँडामाथिको आकाशमा पहेँलो रङ छरियो । घाम अनन्त आकाशमा बिलाउँदै गर्दा तलपट्टि पिलिकपिलिक 'जूनकिरी' जस्ता सडकबत्ती बल्न थाले ।होटलका साहुहरूको व्यस्तता एकाएक थपियो– चिल्ला सडकमा टेबुलकुर्सी ल्याउनु, पुछपाछ गरेर पाहुनालाई स्वागत गर्नु । कलात्मक सडकबत्तीको उज्यालो फैलँदै पद्म पुस्तकालयसम्म आइपुग्यो । म यहीँ अगाडिको आडमा बसेर नियालिरहेछु– देशीविदेशी पर्यटकको चहलपहल । कोही चियाकफी लिँदै छन्, कोही मदिराको मातमा मदमस्त । कोहीचाहिँ घरका बार्दली र छानातिर विस्मित नजर लगाउँदै सुस्तरी हिँडिरहेछन् ।कुनै होटलको नेपथ्यमा बजिरहेको सांगीतिक धुनले बन्दीपुरको सन्ध्याकालीन वातावरण मनोरम बनाएको छ ।वैशाखको अन्तिम साता बन्दीपुर पुगेको छु । सवारीको कोलाहल न वायु प्रदूषण । शान्त, सुरम्य र स्वच्छ । बन्दीपुरले वशीभूत बनाएको छ मलाई !यो दृश्य अद्भुत छ । सयौं वर्षदेखि संरक्षण गरेर जीवन्त बनाइएको कुनै युरोपियन सहरजस्तो ।साँझदेखि गुल्जार बन्दै गएको बन्दीपुर ९ बजेसम्म झुमिरहेको थियो । म फर्किएँ । जसै सुत्नलाई बत्ती निभाएँ, त्यो अन्धकारमा मैले पाँच दशकअघिको बन्दीपुरको अनुहार सम्झिएँ । बसाइँ सरिरहेकाहरूको ताँती । खण्डहर बन्दै गएका घरहरू । मक्किँदै गएका छाना र भित्ता अनि 'भूताहा सहर' भनेर हेपिएको बन्दीपुर !त्यो बन्दीपुरमध्यनेपालको व्यापारिक र प्रमुख प्रशासनिक केन्द्र, बन्दीपुर । तनहुँको सदरमुकाम रहेको यो पुरानो ठाउँ मृतसहर हुँदै गुज्रिएको तीन दशक जति नमिठो छ, वर्तमान त्यस्तो छैन ।जब पृथ्वी राजमार्ग बन्दीपुरलाई 'बाइपास' गरेर अघि बढ्यो, मोटर र ढुवानीका साधन पोखरातिर सोझिन थालेपछि यहाँको व्यापार सुक्यो । बरु राजमार्गले छोएको डुम्रे चम्किँदै गयो । सुविधाले सुख पनि लिएर आउने रहेछ । राजमार्गले सुविधा बोकेर दगुर्‍यो, बन्दीपुर यही सानो डाँडामा टाक्सियो ।२०२५ सालमा यहाँबाट सदरमुकाम दमौली सारिएपछि साहुहरू पलायन भए । धेरैजसो चितवनको नारायढघाट गए, कोही काठमाडौं त कोही पोखरा । यसरी बन्दीपुर 'मृत सहर' र 'घोस्ट टाउन' बन्यो । सुन्दै कति नमिठो । इतिहासको पानामा बन्दीपुरले पाएको उपमा यही त थियो !बन्दीपुर क्याम्पसका सहायक क्याम्पस प्रमुख गोवर्द्धन भट्टराई यहीँका रैथाने हुन् । बन्दीपुर कसरी व्यापारिक केन्द्र बन्यो र खण्डहर हुँदै पुनर्जन्म पायो, यसका साक्षी पनि । 'घरहरू रित्तिए, जीर्ण बने, छाना खस्न थाले । कतिसम्म भने मेरो घरमा बसेर रेखदेख गरिदेऊ न भनेर पैसा दिनुपर्ने अवस्था पनि आयो, घर नथोत्रियोस् भनेर,' उनी अतीत सुनाउँछन्, 'व्यापार नभएपछि साहुहरूले त बन्दीपुर छाडे नै । मजदुरी गर्नेहरू पनि कामको खोजीमा सहरतिर गए, बाँकी रहे हामीजस्ता मध्यम वर्गीय ।'लमजुङ, गोरखा, मनाङ, स्याङ्जा, कास्की, पाल्पादेखिका व्यापारी यही बाटो हुँदै भारत जान्थे । ठोरीसम्म ट्रकमा सामान हालेर त्यहाँबाट भरियामार्फत बोकाएर ल्याउने गरेको भट्टराई सुनाउँछन् ।चीजकुमार श्रेष्ठले आफ्नो पुस्तक 'घुमिफिरी बन्दीपुर'मा झन्डै २५०/२७५ वर्ष पहिलेदेखि नै बन्दीपुर एउटा व्यापारिक केन्द्र बन्न थालेको उल्लेख गरेका छन् । लिन्डा एल्टिसले सन् १९८० मा गरेको शोधपत्र उद्धत गर्दै श्रेष्ठ लेख्छन्, 'सम्भवतः सुरुमा हिमाली क्षेत्रबाट आएकाहरूले भोटे नुन ल्याउँथे र चामलसँग साट्थे । बिस्तारै अन्य सरसामान जस्तोः जिम्बु, निरमसीजस्ता जडीबुटी र कस्तुरीको नाभी, ऊनीका राडीपाखी, गलैंचा, भेडा, च्याङ्ग्रा, घोडा पनि ल्याउन थाले । उनीहरू यी सामान नुन, तेल, मट्टीतेल, सुर्ती, मसला (जिरा, मरिच, धनियाँ) आदिसँग साट्थे । पैसा दिएर सामान किन्ने र लिने चलन पछि मात्र आएको हो ।'भोट–तिब्बतदेखि भारत व्यापारका लागि बन्दीपुर 'ट्रेड रुट' बनेको थियो । बन्दीपुरमा आफ्नो परिवारको कपडा पसल रहेको इतिहास कोट्याउँदै श्रेष्ठले मनाङका मानिस निकै आउने गरेको चर्चा गरेका छन् । यहीँबाट उनीहरू सामान लिन भारत जान्थे ।पृथ्वीनायण शाहले काठमाडौं उपत्यका आक्रमण गरेपछि नेवारहरू विस्थापित भई बन्दीपुर पुगेको इतिहासमा पढ्न पाइन्छ । 'कान्तिपुरबाट श्रेष्ठ, ललितपुरबाट प्रधान र भक्तपुरबाट पिया आएका भन्ने हामीले सुनेका हौं,' भट्टराई भन्छन् । यसरी आउनुमा सुरक्षित आश्रयको खोजी र व्यापारिक उद्देश्य पनि थियो । उनीहरूको आगमनपछि नै बन्दीपुरमा भक्तपुरे शैलीका घर निर्माण हुन थालेका हुन् । उनीहरूसँगै भित्रिएको नेवारी संस्कृति अहिले बन्दीपुरको महत्वपूर्ण सम्पदा भएको छ । काठका झ्यालढोकामा कुँदिएका कला र जात्रापर्वमा देखिने झाँकी बन्दीपुरे पहिचान हुन् । यहाँका गल्ली छिर्दा उपत्यकाको कुनै सहरभित्र हिँडिरहेको महसुस हुन्छ ।बन्दीपुरको पुनर्जागरणबन्दीपुरको अहिलेको चमक र जीवन्तताका पछाडि पीडादायी अतीत र पुनर्जागरणको प्रेरणादायी कथा पनि लुकेको छ । चीजकुमार श्रेष्ठको नेतृत्वमा २०४९ सालमा बनेको 'बन्दीपुर सामाजिक विकास समिति'ले बन्दीपुर पुनर्जन्मको सपना देखेको हो । उनीसहित मदन पिया, घनश्याम श्रेठ, नमस्तेलाल श्रेष्ठहरू फर्किन थाले बन्दीपुर बनाउन ।भिजिट नेपाल १९९८ पनि बन्दीपुर चम्काउने माध्यम बन्यो । यही मेसोमा पहिलो बन्दीपुर महोत्सव भयो । 'भिजिट नेपालका क्रममा भिजिट बन्दीपुर भनेर जोड्ने प्रयास भयो । पिसकोरका स्वयंसेवक त त सन् १९९८ अघिदेखि नै आइरहेका थिए । उनीहरूको सहयोगले बन्दीपुरले आफ्नो लय लिन थाल्यो,' होटल व्यवसायी बैंस गुरुङ भन्छन् ।यहाँका अग्रज र सचेत युवा अनि बाहिर रहेका बन्दीपुरेले स्वास्थ्य, शिक्षा र पर्यटनलाई सँगै लाने निश्चय गरेर कार्यक्रम अघि बढाए । त्यो बेला टीएचई (टुरिजम, हेल्थ र एजुकेसन) अभियान अघि बढाएको सम्झन्छन्, भट्टराई । स्थानीयलाई उत्साहित बनाउने काम गर्‍यो, २०४२ साल स्थापित नोट्रेडेम स्कुलले । जापानी सिस्टरहरूले पढाउन थालेको यो शैक्षिक संस्थामा वरिपरिका विद्यार्थी पनि तानिन थाले ।भिजिट नेपाल र बन्दीपुर महोत्सवपछि अन्तर्राष्ट्रिय मिडियाको नजरमा पनि पर्‍यो बन्दीपुर । यात्रासम्बन्धी गाइड बुकको काम गर्ने 'लोन्ली प्लानेट'ले लेखेपछि यो सहरमाथि विदेशी पर्यटकको नजर पर्न थाल्यो । 'बन्दीपुरको कायापलटमा यो एउटा कोशेढुंगो साबित भयो । किनभने, लोन्ली प्लानेटले सिफारिस गर्नेबित्तिकै एक त पर्यटकहरूमा नै बन्दीपुरबारे जिज्ञासा उत्पन्न भयो, दोस्रो ठूला होटेल र ट्राभल एजेन्सीहरूले आफ्नो प्याकेजमा बन्दीपुरलाई समावेश गरे,' श्रेष्ठ पुस्तकमा लेख्छन् ।त्यसपछि विदेशी पर्यटकको आगमन बढ्न थाल्यो । पोखरा वा चितवन जानेका लागि 'वन स्टप बन्दीपुर' प्याकेज बन्न थाले । त्यसबेला ठूला होडिङ बोर्ड राख्ने चलनले बन्दीपुर चिनाउन सहयोग मिलेको व्यवसायी गुरुङ बताउँछन् । 'एयरपोर्टअगाडि राखिएको बोर्डमा सबैको नजर पर्थ्यो, नारायणगढलगायत ठूला सहरमा पनि बोर्ड राख्न थालिए,' उनी भन्छन्, 'ब्रोसर र डकुमेन्ट्री बनाउन विदेशी नै लागिपरेका थिए, त्यसले प्रचारमा ठूलो सहयोग मिल्यो ।'उनका अनुसार संयुक्त राष्ट्रसंघका विभिन्न निकायमार्फत भित्रिएको सहायताले पर्यटन प्रवर्धनमा अझ सघाउ पुर्‍यायो । स्थानीय सामाजिक विकास समितिसँग समन्वय गरेर सन् २००५ मा 'इको कल्चरल टुरिजम' सुरु भयो । यही अभियानले बन्दीपुर पुनर्जागरणमा जग हाल्यो ।'त्यसले एउटा खाका बनाइदियो । गाउँमा टुरिजम कसरी लाने, कसरी मैलिकतामा ध्यान दिने भन्ने आधारभूत प्लान बन्न थाले । मुख्य सहरभित्र गाडी नछिराउने, ढुंगा बिछ्याउने, घरको मौलिकता संरक्षण गर्ने अवधारणा बन्यो । चौतारी कहाँ कसरी बनाउने भन्ने ससाना कुरामा उनीहरूले दिए,' गुरुङ भन्छन् ।घरको अघिल्तिर छाना राख्नैपर्ने, सटर राख्न नपाउने, झ्याल–ढोका काठको राख्नुपर्ने नियम बन्यो । पछि गाउँपालिकाले पनि यहीअनुसार मापदण्ड बनाएपछि स्थानीयले साथ दिएका छन् ।अब बन्दीपुरव्यवसायी गुरुङ बन्दीपुर भ्रमण वर्ष २०२५ का संयोजक पनि हुन् । त्यो बेलाको इको प्रोजेक्टले नै अहिलेसम्म बन्दीपुर चलिरहेको ठान्छन्, उनी । 'मुख्य उद्देश्य त पर्यटन प्रवर्धन नै हो,' भन्छन्, '२० वर्ष अगाडिको टुरिजम र अहिलेमा धेरै भिन्नता छ । टुरिस्टहरूको रुचि र रोजाइ फरक हुँदै गएको छ । उनीहरूको रोजाइ अब बन्दीपुरले पूरा गर्न सक्ने गरी काम थालेका छौं ।' यो भनेको पर्यटकका लागि खर्च गर्ने ठाउँको खोजी र पर्यटकीय क्षेत्रको विस्तार हो । ठूला होटलले लगानी गरून् भन्ने अपेक्षा पनि छ उनीसँग ।पर्यटक फर्किने बेला उनले गुनासो सुन्ने गरेका छन्– ४/५ घण्टामै बन्दीपुर त घुमिसकिने रहेछ । 'त्यो गुनासो चिर्न हामी अब मुख्य सहरभन्दा परपर पनि जानुपर्छ । भिलेज टुर गर्ने कि जंगल वाक, गुफा छिर्ने कि ऐतिहासिक गढीको अवलोकन,' उनी उत्साहित सुनिए, 'कम्तीमा दुई रात हामीले स्वागत गर्नुपर्छ । बन्दीपुर टेकिसकेपछि बल्ल अब घुम्न पाइने भयो भन्ने आभास दिलाउने कोसिसमा लागेका छौं ।'यहाँबाट करिब डेढ घण्टामा पुगिने रामकोट ग्रामीण संस्कृति चिनाउने सुन्दर गन्तव्य हो । मगरहरूको परम्परागत घर र रहनसहन पर्यटकका लागि नौलो अनुभूति हुन सक्छ । '५०/६० घर मगरको मात्रै छ,' गुरुङ भन्छन्, 'गाउँपालिकाभित्रका सबैजसो पर्यटकीय स्थलको पहिचान र प्रवर्धन गर्दै अलिकति खर्चिलो पर्यटक भित्राउने लक्ष्य हामीले राखेका छौं ।' बन्दीपुर-६ को गुरुङ बस्ती अर्को सुन्दर गन्तव्य हो । यहाँका स्थानीयले आफ्नो संस्कृतिलाई अझै जीवित राखेका छन् ।विमलनगर–बन्दीपुर केबुलकार सञ्चालनमा रहे पनि पदयात्रा गर्नेका लागि लागे सिद्धगुफा नियाल्दै जंगलैजंगल सिढी पार गर्दै बन्दीपुर पुग्नु कम रोमाञ्चक हुन्न । चराचुरुंगीको संगीत सुन्दै उकालिँदा डाँडाको गुम्बाले स्वागत गर्छ । त्यहाँबाट मन लागेजति वरिपरिका दृश्य हेर्न सकिन्छ ।यहाँका स्थानीय बासिन्दा टुँडिखेललाई 'नेचुरल भ्यु टावर' भन्दा रहेछन् । जहाँबाट धौलागिरी, माछापुच्छ्रे , अन्नपूर्ण, लमजुङ, मनास्लु, हिमचुली, बौद्ध, दोर्जे लाक्पा, गणेश र लाङटाङ हिमशृंखला देखिन्छ ।थानीमाई यस्तो अर्को थुम्को हो, जहाँबाट सूर्यास्तको आनन्द लिँदै साँझ सानदार बनाउन सकिन्छ । यही डाँडाबाट तन्किएको पदमार्ग मुकुन्देश्वरी डाँडासम्म पुग्छ । यो पदमार्गलाई 'मिनी ग्रेटवाल' नाम दिइएको छ । सेन राजाहरूले शासन गरेको बन्दीपुरका थुम्कामा दरबारको भग्नावशेष छन् । मणि मुकुन्देश्वरी गढी, चन्द्रकोट गढी र हुस्लाङकोट गढी यहाँका ऐतिहासिक विरासत हुन् ।सुनाखरी, खड्गदेवी, विन्ध्यवासिनी, महालक्ष्मीथान, तीनधाराजस्ता धार्मिक–ऐतिहासिक गन्तव्य नजिकै पर्छन् । वरिपरि यस्ता अनेक ठाउँ छन्, जहाँ हाइकिङ, साइक्लिङ र प्याराग्लाइडिङको मजा लिन पाइन्छ ।२००७ सालको क्रान्तिमा ज्यान गुमाएका सहिदको स्मृतिमा बनाइएको सहिद पार्कबाट तल लमतन्न सुतेको मर्स्याङ्दी फाँट नियाल्दै शीतल ताप्न पाइन्छ । पश्चिम क्षेत्रकै प्रमुख क्रान्ति मानिने त्यो बेला धर्मध्वज गुरुङ (पुलिमराङ), चन्द्रबहादुर सार्की (सिम्पानी), उत्तमकुमार श्रेष्ठ (तनहुँसुर), धर्मराज श्रेष्ठ (तनहुँसुर), सन्तबहादुर (तनहुँसुर) र खड्गबहादुर गोदार (वसन्तपुर) ले सहादत प्राप्त गरेका थिए ।नेपालका केही पुराना पुस्तकालयमध्येको पद्म पुस्तकालय बजारभित्रै छ । २००१ सालमै पुस्तकालय बनेको भनेपछि बन्दीपुरेहरू पहिलेदेखि शिक्षित रहेको पुष्टि हुन्छ ।बन्दीपुरले अरुको सिको गरेन, त्यसैले बन्दीपुर नै बन्यो । 'ठमेल वा लेकसाइडजस्तो फिल आउने केही योजना बनाउनुपर्‍यो भन्ने पनि मैले सुनेँ,' गुरुङले सुनाए, 'अहिले सबैले रोज्ने कल्चर र नेचर नै हो । इको टुरिजमलाई आधार बनाएर हामी अघि बढेका छौं । बन्दीपुरले मौलिकता गुमाउँदैन ।'कोरोना महामारीअघिसम्म यहाँ वार्षिक करिब तीन लाख हाराहारी पर्यटक भित्रने गरेका थिए । गुरुङका अनुसार त्यो समय झन्डै एक लाख पर्यटक त विदेशी हुन्थे । गत वर्ष करिब ५५ हजार विदेशी भित्रिएका थिए । 'तीन वर्षमा करिब पाँच लाख पर्यटक भित्र्याउने हाम्रो लक्ष्य छ,' उनले भने, 'पर्यटक बढ्दै जाँदा कसरी थेग्ने भन्ने प्लानिङबारे पनि सोचिरहेका छौं । पहिले १५ वर्षमा आउने अनुमान गरिएका पर्यटक ५ वर्षमै भित्रिए । त्यसैले दीर्घकालीन योजना जरुरी हुने रहेछ ।'बन्दीपुरमा करिब एक सय होटल–रेस्टुरेन्ट छन् । बन्दीपुर बजारमा मात्रै तीन वटा सामुदायिक होमस्टे सक्रिय छन् । अहिले यहाँ हरेक शुक्रबार गुरुङ, मगर, नेवार तथा ब्राह्मणको कलासंस्कृतिलाई डबलीमा देखाउन थालिएको गुरुङले बताए ।आन्तरिकबाहेक अमेरिकी, युरोपियन पर्यटक बढी आइपुग्छन् । चिनियाँ पर्यटकको आगमन बढेको छ । तर, भारतीय पर्यटकलाई तान्न नसकेकामा गुरुङलाई थकथकी छ । 'अब हाम्रो तार्गेट भारतीय पर्यटक हुनेछन्,' उनले भने, 'नजिकको छिमेकमै हामीले प्रचार गर्न सकेनछौं ।'यो अब एक सहर मात्रै रहेन । जीवन्त संग्रहालय बनिसक्यो । संघर्ष, पुनर्जागरण र समृद्धिको । इतिहासलाई संरक्षण गर्दै मौलिकतालाई कसरी बचाउन सकिन्छ, यो अरू सहरलाई प्रेरणा बन्न सक्छ । आफ्नो विशेषता वा नाम झल्किने गरी चोकैमा कंक्रिट स्तम्भ ठड्याउन प्रतिस्पर्धा गरिरहेका हरेक सहरले बन्दीपुरबाट सिक्नुपर्छ ।पहाडी भूगोलको यो सानो सहरमा वृद्धवृद्धा सडकमै सुकुल ओछ्याएर यसरी नै घाम तापिरहून् । बालबालिका स्कुलबाट निष्फिक्री घर फर्कन सकून् । बरु इतिहासको लेउ लागोस्, बन्दीपुरलाई आधुनिकताको वनमाराले नछोपोस् ।"
फिल्म हलका कथा : दरबारदेखि मल्टिप्लेक्ससम्म,"काठमाडौँ — नेपालमा ‘फिल्म हल’ को सुरुवात कुनै व्यापारिक उद्देश्यले नभएर दरबारिया मनोरञ्जनको माध्यमका रूपमा भएको थियो । राजपरिवार र राणापरिवारले काठमाडौंका दरबार परिसरमा आफ्ना लागि बनाएका सिनेमाघर २००६ सालपछि बिस्तारै सर्वसाधारणका लागि खुला गरिए।नेपालकै पहिलो फिल्म हल भनिने ‘काठमाडौं सिनेमा भवन’ वा ‘जनसेवा हल’ बसन्तपुर दरबारछेउ, न्युरोडमा थियो । जय नेपाल हल नारायणहिटीछेउ, हात्तीसारमा र विश्वज्योति जमलको सेतो दरबारमा थिए । दरबार हुँदै आम घरपरिवारको पहुँचमा पुगेका हलहरूले प्रविधि, सेवासुविधा, आधुनिकता, विविधतामा फड्को मारेका छन् ।२६ मंसिर २००६ मा ‘रामविवाह’ फिल्मको प्रदर्शनसँगै काठमाडौं सिनेमा भवन सार्वजनिक हलका रूपमा उद्घाटन भयो । मार्टिन चौतारीका अध्येता लोकरञ्जन पराजुलीको लेख ‘पहिलो सिनेमा घरको कथा : फस्ट सोमा सधैं राजा’ मा उल्लेख भएअनुसार काठमाडौं सिनेमा भवनमा टिकट बेचेर सिनेमा देखाउने प्रबन्ध भएको थियो ।‘प्रारम्भमा श्रेणी हेरी ५० पैसादेखि पाँच रुपैयाँसम्म सिनेमाको टिकट दर तोकिएको थियो, जुन अहिलेभन्दा महँगो हो,’ उनले लेखेका छन्, ‘पहिलोदेखि चौथोसम्म र बक्ससहित पाँच श्रेणी थिए । बक्सचाहिँ राजपरिवार, राणा परिवार तथा उच्च तहका कर्मचारीका लागि मात्र थियो ।’२००९ सालमा जय नेपाल, २०१४ मा ‘रञ्जना’ हल सञ्चालनमा आए । त्यसपछि विश्वज्योति, पाटनको अशोक हल र भक्तपुरको नवदुर्गा हलजस्ता सिनेमा घर स्थापना भए । हलमा २०२२ सालसम्म हिन्दी र अंग्रेजी फिल्म चल्थे किनभने नेपाली फिल्म बनेकै थिएनन् । कलकत्ताका निर्माताको लगानीमा ‘सत्य हरीशचन्द्र’ बनाएर जनसेवा हलमा देखाइएको कतिपय जानकार बताउँछन् ।पशुपति दर्शनका लागि २०१३ सालमा काठमाडौं आएका गरिबनाथ सराफ जमलस्थित सेतो दरबार परिसरमा जीर्ण हल बन्द हुने खबर सुनेपछि यतै बसेका थिए । भारतमा फिल्म वितरण व्यवसायमा संलग्न उनले नेपालमा हल व्यवसायको सुनौलो भविष्य देखे । ‘बुबाले हल भाडामा लिएर मर्मत–सम्भार गर्नुभयो, भारतबाटै सिट र प्रोजेक्टर मगाउनुभयो,’ आठ वर्षको छँदा बुबासँगै नेपाल आएका मोहन सराफ सम्झन्छन्, ‘त्यसपछि पहिलोपल्ट सम्मी कपुरको वसन्त भन्ने फिल्म देखाइएको थियो । फिल्मको चक्का भारतबाटै भाडामा ल्याउनुपर्थ्यो र फिल्म देखाइसकेपछि फिर्ता गरिदिनुपर्थ्यो ।’गरिबनाथले २०१७ सालमा देवेन्द्रशमशेर जबराबाट जमलको २ रोपनी जग्गासहित ४ लाख रुपैयाँमा विश्वज्योति हल खरिद गरेको ७० वर्षीय मोहन बताउँछन् । त्यो बेला फिल्म भारतबाट बाकसमा चक्कासहित ल्याइन्थ्यो । एउटा फिल्मका दुई/तीन वटा चक्का हुन्थे । ती चक्का कहिलेकाहीं ‘इन्टरभल’ को मौका छोप्दै दुई हलमा साटासाट गरेर चलाउनुपर्ने अवस्था थियो । ‘हलमा गेटकिपर, टिकेट सेलर, म्यानेजर गरी १५ जनाजति कर्मचारी राख्ने गरिन्थ्यो,’ मोहनले सुनाए ।फिल्म प्रविधि सेलुलोइड हुँदै एनालग, त्यसपछि भिडियो अनि डिजिटलपछि अहिले लेजर, फोरके डिजिटलसम्म आइपुगेको छ । फिल्म हलको साउन्ड सिस्टम पनि मोनो साउन्ड, स्टेरियो हुँदै डल्बी डिजिटल र अब त डल्बी एटमससम्म आइपुगेका छन् । नेपाल चलचित्र संघका अध्यक्ष नरेन्द्र महर्जनका अनुसार अहिलेका मल्टिप्लेक्स हलहरूले हलिउडस्तरको अनुभव दिन सक्छन् । रिक्लाइनर सिट, प्रिमियम इन्टेरियर, एटमस साउन्ड र डिजिटल प्रोजेक्टरहरूले ‘लक्जरियस’ बनाइदिएका छन् । ‘मैले २०५०/५१ सालमा पुरानो एनालग प्रविधिमा सिंगल थिएटरबाटै सिनेमा हलको व्यवसाय प्रारम्भ गरेको हो,’ महर्जन भन्छन्, ‘प्रविधि अपग्रेड गर्दै अहिले मल्टिप्लेक्स सञ्चालन गरिएको छ ।’मल्टिप्लेक्समा पार्किङ, फास्ट फुड, साउन्डप्रुफ, सोफा, एसीदेखि आकर्षक इन्टेरियर डिजाइन, सेल्फी स्पटजस्ता सुविधा छन् । मोहन सराफका अनुसार पहिले हलमा लोकल सोडा मात्रै बेचिन्थ्यो । हलबाहिर मःम र खुवाको बरफ पसल हुन्थे । जनसेवा हलका पसल कवलमा पानसुपारी, खाने मसला, चुरोट, सलाई, दूध, चिया, बिस्कुट, मिठाई, रोटी, सोडा, मीठा पानी, सिरप आइसक्रिम लगायत बजार दरमा नबढाई बिक्री गर्न दिइएको २७ मंसिर २००६ को गोरखापत्रको ‘काठमाडौंमा सिनेमा उद्घाटन’ समाचारमा उल्लेख भएको छ, यसको विवरण पनि अध्येता पराजुलीले खुलाएका छन् ।अहिले हलभित्रै रेस्टुरेन्ट सञ्चालन गरिएको हुन्छ । ‘हलको आधा आम्दानी फुड काउन्टरबाटै हुन्छ,’ धरान र बुटवलमा ‘फ्रेन्ड्स सिनेमाज्’ सञ्चालन गरेका आशिष तामाङ भन्छन्, ‘हललाई अम्युजमेन्ट पार्कजस्तो बनाउने अभ्यास पनि भइरहेको छ । नेपालगञ्जको रोयल सिने यस्तै प्रकृतिको छ, त्यहाँ पानीको फोहरा, झुमरहरू राखिएका छन् ।’ उनका अनुसार काठमाडौं बाहिरका पुराना हाई–भिजन हलहरू बन्द भइसके । ‘डिजिटाइजेसन महँगो भएपछि अपग्रेड सम्भव भएन,’ उनी भन्छन्, ‘एउटै हल डिजिटाइज गर्न ३/४ करोड रुपैयाँ लाग्छ । त्यत्रो लगानी गरेर पनि मुनाफा सुनिश्चित हुने अवस्था अहिले छैन ।’कवि अभय श्रेष्ठको सम्झनामा उतिबेला हलहरूमा ६ थरी टिकट हुन्थे– ड्रेस सर्कल, बाल्कोनी, स्पेसल, फर्स्ट, सकेन्ड र थर्ड क्लास । ‘हलभित्र साह्रो न साह्रो सिट हुन्थ्यो,’ नेपाल चलचित्र निर्माता संघको ‘सिनेमा विशेषांक’ मा उनले लेखेका छन्, ‘फिल्म चल्दाचल्दै झ्यारझ्यार आउने, ध्वनि नआउने, दृश्य गायब हुने, बत्ती जाने त सामान्य भइहाले । तैपनि फिल्म हेर्नुको मजासामु यी साना समस्या केही थिएनन् ।’हल व्यवसायमा ७ दशक बिताएका मोहन सराफ पहिले हल सञ्चालनको सबैभन्दा ठूलो चुनौती ‘क्राउड व्यवस्थापन’ र ‘पिक्चर सप्लाइ’ रहेको स्मरण गर्छन् । त्यसको उदहारण दिँदै पाटनको तत्कालीन अशोक हलमा ‘सिन्दूर’ फिल्म चलाउँदाको प्रसंग उनी सुनाउँछन्, ‘अशोक हल त्यो फिल्म एक्लै चलाउँछु भनेर लागिपरेको थियो । क्राउड यति धेरै भयो, क्राउडले तोडफोड नै गरेपछि १५ दिनसम्म हल बन्द गर्नुपरेको थियो ।’ उनी आफैंले पनि २०४२ सालमा दर्शक धेरै ओइरिएपछि विश्वज्योतिको सिट क्षमता विस्तार गर्न नयाँ हल बनाएका थिए । पहिले ५ सय ४३ सिटको हललाई १ हजार १ सय ५७ सिटको बनाएर मल्टिस्क्रिनको अभ्यास आफूले थालनी गरेको उनी दाबी गर्छन् । साथै, बक्स अफिसको चलन पनि विश्वज्योतिबाटै प्रारम्भ भएको उनको भनाइ छ ।सराफका अनुसार सुरुवाती दिनमा फिल्म हल चलाउन जेनेरेटर चलाउनुपर्ने अवस्था थियो । विद्युत् प्राधिकरणको बिजुलीले हलको उपकरण धान्दैनथ्यो । त्यसैले ब्याकअपका लागि मात्रै बिजुली काम लाग्थ्यो । २०२३ सालतिर त्रिशूली जलविद्युत् परियोजनाको बिजुली काठमाडौं ल्याएपछि मात्र सहज भयो,’ उनले भने ।फिल्म हल चलाउन अञ्चलाधीशबाट लाइसेन्स लिनुपर्ने व्यवस्था २०२८ सालमा सञ्चार मन्त्रालय स्थापना भएपछि हट्यो । चलचित्र (निर्माण, प्रदर्शन तथा वितरण) ऐन, २०२६ बमोजिम मन्त्रालयबाट लाइसेन्स लिनुपर्ने भयो । २०३८ सालमा उद्योग तथा वाणिज्य मन्त्रालय स्थापना भएपछि हल व्यवसायले उद्योगसरह मान्यता पाएको सराफ बताउँछन् ।वि.सं. २०५० का आखिरी वर्षहरूमा मनकामना, तारा, हिरारत्न, अशोक, चामुन्डा, नागार्जुन, रञ्जना, शिवदर्शन, गोपी, गुण, विश्वज्योतिजस्ता परम्परागत ‘स्ट्यान्ड अलोन’ हलहरू राम्रै चलिरहे । सुविधाका हिसाबले हलहरू गतिला नभएको समयमा नकिम उद्दिन, भास्कर ढुंगाना र राजेश सिद्दीको समूहले क्यूएफएक्स सुरु गर्‍यो । जय नेपाल हलको व्यापक स्तरोन्नति गरी डिजिटल प्रविधिमार्फत फिल्म देखाउने परिबन्ध मिलाएर उनीहरूले ‘क्यूएफएक्स ब्रान्ड’ सञ्चालनमा ल्याएका थिए ।‘त्यो बेला मनकामना, विश्वज्योति, हिरारत्न, गोपी सबै हल राम्रो चलिरहेका थिए, हामी त स्टार्टअप थियौं । टिकटको चलिरहेको मूल्य ५० रुपैयाँबाट बढाएर १७५ रुपैयाँ राख्दा यिनीहरू डुब्छन् भन्थे मान्छेले,’ केही समयअघि कान्तिपुरसँग भाष्करले भनेका थिए, ‘तर त्यति बेलाका हलले एक जमातको ग्राहकलाई मात्र सेवा दिइरहेका थिए, अलि सुविधा खोज्नेहरूका लागि हल नै थिएन । भेन्टिलेसन राम्रोसँग थिएन । फोहोर शौचालयबाट रोग नै फैलिने त्रास हुन्थ्यो । जय नेपालमा हामीले सुविधासँगै अग्निनियन्त्रक साधन, एक्जिट प्यासेजजस्ता सुरक्षा प्रबन्ध राखेर स्पाइडर म्यान देखाउँदा हल खचाखच भरियो ।’ क्यूएफएक्सले बिस्तारै डिजिटलबाहेकका फिल्म नचलाउने भनेपछि फिल्म निर्माण पनि डिजिटल फर्म्याटमा हुन थाल्यो ।‘बिग सिनेमाज्’ (हाल बिग मुभिज) ले सपिङ मलमै माघ २०६६ देखि सिनेमा हल सञ्चालन गरेर नयाँ प्रयोग थाल्यो । एकभन्दा बढी स्क्रिनसहित भारतीय कम्पनी रिलायन्स वर्क्स लिमिटेडले त्यो हल सुरु गरेको थियो । त्यसबेला नेपालका धेरैजसो फिल्महल डिजिटल प्रविधिमा रूपान्तरण भइसकेका थिए । सुरुमा अंग्रेजी मात्रै देखाउने गरी सञ्चालनमा आएको क्यूएफएक्समा पनि हिन्दी हुँदै नेपाली फिल्म देखाउन थालियो । अहिले त हिन्दी र अंग्र्रेजी फिल्म हेर्ने दर्शक नै घटेको हल व्यवसायीहरू बताउँछन् ।युवा पलायन, ओटीटीको सहजताले अहिले भने हलमा दर्शक घटिरहेको व्यवसायीहरूको भनाइ छ । अंग्रेजी फिल्म हेर्ने गतिलो हल नभएर क्यूएफएक्स जय नेपालमा सुरु गरेका नकिम उद्दिनहरूको समूहले जय नेपाल हल बन्द गरिसकेको छ । अहिले नेपाली फिल्महरूले नै आर्थिक रूपमा हलहरू टिकाइरहेको फ्रेन्ड्स सिनेमाका तामाङको अनुभव छ । ‘नेपाली फिल्महरू यत्तिको नबनेका भए धेरै हल बन्द भइसक्थे,’ उनी भन्छन्, ‘तर, नेपाली फिल्मको प्राविधिक स्तर अझै पनि हलको स्तरसँग मेल खाँदैन । हलमा डल्बी एटमस भए पनि फिल्म त्यो साउन्डमा बनेका छैनन् ।’स्थापनाको ६० वर्षपछि मोहन सराफले २०७९ सालमा विश्वज्योति हललाई समेत मल्टिप्लेक्समा रूपान्तरण गरेर ‘विश्वज्योति सिनेप्लेक्स’ सञ्चालनको जिम्मा आफ्ना दुई छोरा रोहन र रिवाजलाई हस्तान्तरण गरेका थिए । यहाँ अब व्यवस्थित पार्किङ, आधुनिक लिफ्ट, हेयर सलुन, फ्यान्सी पसलदेखि फास्टफुड रेस्टुरेन्टसम्मको सुविधा थपिएको छ । यस परिवर्तनलाई स्वाभाविक ठानेका सराफ कहिलेकाहीं भने प्रश्न गर्छन्, ‘कतिपय हलले सुतेर हेर्ने मिल्ने, मदिरा सर्भ गर्ने र ढाड मसाज गर्ने कुर्सीको व्यवस्था गरेका छन् । हलमा यो सब किन ? सुतेर कसरी फिल्म हेर्नु ? हलमा त सिनेमाको पो स्वाद लिने हो त ।’"
"रंगमञ्चमा सीप, रजतपटमा सफलता","काठमाडौँ — करिब दुई दशकअघि अभिनेता दयाहाङ राई रंगमञ्चको आँगनमा उभिएर नेपाली फिल्महरू नियाल्थे । न समय सान्दर्भिक कथा, न अभिनय कौशल । त्यतिबेला समूहमा बसेर उनीहरू चलिरहेका फिल्ममाथि घण्टौं गफिन्थे र असहमति व्यक्त गर्थे । त्यही असहमतिको उपज थियो, फिल्ममा उनीहरूको उपस्थिति ।नेपाली फिल्मबाट दर्शकहरू गयल हुँदै गए, फिल्मकर्मीहरू निराश बन्दै गए । फिल्मले विश्वसनीयतासँगै व्यापार पनि गुमाउँदै गइरहेको क्षण फिल्मकर्मीका लागि त संकटकाल नै बनिदियो । त्यही बेला आशाको ज्योति बनेर पर्दामा झुल्कियो निश्चल बस्नेत निर्देशित फिल्म ‘लुट’ । १३ वर्षअघि रिलिज भएको यो फिल्मले सुखद् व्यापारसँगै धेरै मान्यतासमेत भत्कायो ।कथासँग नजिकिएका दर्शकहरूलाई फिल्मका पात्रहरू यति स्वाभाविक लागे कि ती परिचितझैं थिए । त्यही फिल्मबाट नयाँ पालुवाझैं गरी रंगमञ्चका बेग्लाबेग्लै अनुहारहरू ठूला पर्दामा जबर्जस्त छाउन थाले ।‘लुटमा हामीलाई कथा बुझ्न सक्ने, एक्सपेरिमेन्ट गर्न तयार हुने कलाकारहरू चाहिएको थियो । जो साँच्चै पात्र बाँच्न सक्थे । त्यो सम्भावना केवल रंगकर्मीहरूसँग थियो,’ निर्देशक बस्नेत सम्झन्छन्, ‘उहाँहरूसँग मिलेर काम गर्‍यो भने फरक खालको परिणाम आउँछ भन्ने अपेक्षा थियो । सबै कलाकारले आ–आफ्नो तर्फबाट गरेको मिहिनेतले राम्रो परिणाम दियो ।’त्यसअघि पनि रंगकर्मीहरूको उपस्थिति फिल्ममा नभएको हैन । कलाकार हरिहर शर्मालगायत एकाध रंगकर्मीहरू फिल्म र थिएटर दुवैमा सक्रिय थिए । ‘लुट’ आउनुअघि पनि र ‘कागबेनी’, ‘सानो संसार’, ‘दासढुंगा’, ‘बधशाला’ हरूमा दयाहाङ राई, कार्म, दिया मास्के, सौगात मल्ल, खगेन्द्र लामिछानेहरूको उपस्थिति देखिन थालेको थियो । तर उनीहरूको प्रभाव ‘लुट’ बाट झन् बलियो बन्यो । त्यसपछि निर्माण भएका ‘कबड्डी’, ‘टलकजंग भर्सेस टुल्के’ र ‘पशुपतिप्रसाद’ जस्ता फिल्महरूले मौलिक कथा र स्वाभाविक अभिनयलाई केही अलग स्वादसहित निरन्तरता दिए, र ती अलग स्वादहरूलाई दर्शकहरूले अनुमोदन गरे ।करिब डेढ दशकयता नेपाली फिल्म क्षेत्रमा तिनै थिएटर पृष्ठभूमिका कलाकारको वर्चस्व छ । सौगात मल्ल, दयाहाङ राई, विपिन कार्की, खगेन्द्र लामिछाने, विजय बराल, प्रवीण खतिवडा, कार्म, रवीन्द्रसिंह बानियाँ, नाजिर हुसेन, दिया मास्के, सिर्जना सुब्बा, लक्ष्मी बर्देवा, बुद्धि तामाङ, माओत्से गुरुङ, भोलाराज सापकोटा, दिव्यदेव कमलमणि नेपाल, कामेश्वर चौरासिया, सरिता गिरी, पशुपति राईलगायत थुप्रै कलाकारहरू नेपाली फिल्ममा दोहोरिरहने अनुहार हुन् ।यी अनुहारहरू दोहोरिएनन् मात्र, यिनीहरूले फिल्ममा पृथक् प्रभाव छाडे । रंगमञ्चका कलाकारसँगै फिल्ममा नवीन सोच र कथा लिएर नयाँ निर्देशकहरू पनि जन्मिए । अभिनेता दयाहाङ सामूहिक रूपमा न्यारेटिभ बदल्न आफूहरूले गरेको प्रयत्नको निरन्तरता नै नेपाली फिल्ममा अहिलेसम्म देखिएको बदलाब ठान्छन् । ‘हामीलाई आफैं उदाहरण बन्न ७ वर्ष लाग्यो । र स्थापित हुन १० वर्ष,’ उनी आकलन गर्छन् । उसो त पछिल्लो पुस्तामा पनि फिल्ममेकरहरूको रोजाइमा रंगकर्म गरिरहेकाहरू नै प्राथमिकतामा हुन्छन् ।फिल्ममा रंगमञ्चका कलाकारको सामूहिक उपस्थितिसँगै के के बदलाब आए ? ‘पहिला अनुहार आउन थाले, त्यसपछि पृष्ठभूमि अनि कथा,’ दयाहाङ भन्छन्, ‘अब भने शैली आउन जरुरी छ ।’ हिजो गुरुङ, लिम्बू, राई, मगरका कथा सिनेमामा अटाउन्न थिए । अहिले फरक अनुहार, समुदायसँगै कथाहरूको उपस्थिति पनि बलियो छ ।अभिनेता विजय बरालको ठम्याइमा नेपालमा मात्र हैन, विश्वभरि नै फिल्ममा थिएटर पृष्ठभूमिका कलाकारको प्रभाव छ । ‘विश्वभरि पनि जुनजुन सिनेमा बढी चले जसका चरित्रहरू बढी चले । कि त थिएटिकल पृष्ठभूमिबाट आएका कलाकारहरू देखिन्छन् । कि त सिनेमाबाट थिएटर गएर फेरि सिनेमामा आएकोहरू नै । विश्व बजारलाई हेर्दा थिएटरले नै एक किसिमको माहोल परिवर्तन गरिरहेका छन्,’ उनी भन्छन् ।रंगमञ्च पृष्ठभूमि नभए पनि अभिनेत्री ऋचा शर्माले रंगमञ्चकै अनुहारहरूसँग थुप्रै फिल्ममा काम गरिन् । ‘उनीहरूसँग काम गर्दै जाँदा धेरै सिक्ने मौका पाएँ । रंगमञ्चबाट आएका दया, खगेन्द्रहरूसँग काम गर्दा मैले रियलाइज गरेँ कि पढ्नुचाहिँ पर्ने रहेछ, तालिमचाहिँ लिनुपर्ने रहेछ । आजको दिनमा पनि उनीहरूसँग काम गर्दा म प्रभावित हुन्छु,’ ऋचा भन्छिन् ।रंगमञ्चबाट उभिएका कलाकारहरूले फिल्मलाई लिड गरिरहेको देख्दा गर्विलो महसुस गर्छन् रंगकर्मी सुनील पोखरेल । सौगात, दयाहाङ, विपिनलगायत थुप्रै कलाकारहरूलाई अभिनय सिकाएका पोखरेलको दाबी छ, ‘नेपाली रंगमञ्चमा भएका अभ्यासले सिनेमालाई पनि बदल्न सहयोग गरे ।’अहिले तिनै स्थापित अनुहारहरूलाई देखेर नयाँ पुस्ताहरू फिल्मसम्म पुग्ने पुलका रूपमा रंगमञ्चलाई लिएका छन् । सुनील यो प्रक्रियालाई गलत देख्दैनन् । ‘केही समय रंगमञ्चमा अभ्यास गरेर सिनेमामा जाँदा म नराम्रो केही देख्दिनँ । कम्तीमा एउटा राम्रो स्कुलिङ त हुन्छ,’ उनी भन्छन् । अभिनेता लामिछाने त्यो स्कुलिङ जरुरत भएको बताउँछन् । ‘राम्रो अभ्यासबाट आएको मान्छेले बेटर गर्न सक्दो रहेछ भन्ने कुराको प्रमाण भयो । स्कुलिङबाट आउनु जरुरी पनि छ,’ उनी भन्छन् ।डेढ दशक वरिपरिलाई नियाल्दा खगेन्द्रले पनि नेपाली फिल्ममा पाएको परिवर्तन थियो अभिनय शैलीमा आएको बदलाब । त्यसमाथि मिश्रित समाज, आफ्ना भाषिकाहरू फिल्मका सौन्दर्यका रूपमा देखिए । यसमा मेकरको शैली र कलाकारहरूको अभिनय प्रक्रियाले ठूलो भूमिका निर्वाह गरेको उनको ठहर छ । तर, रंगमञ्चबाट आएका कलाकारले मात्र अभिनयमा कायालट गरेको कुराचाहिँ उनी स्विकार्दैनन् । ‘जो रंगमञ्चबाहिरबाट आउनुभयो, तर कडा मिहिनेतले आफूलाई बनाउनुभएको कलाकार पनि थुप्रै छन्,’ लामिछाने भन्छन् ।रंगमञ्चबाट आएका कलाकारहरूले अभिनयमा फिल्म क्षेत्रमा लिड त गरे । तर पछिल्लो समय आलोचनाबाट मुक्त छैनन् । दयाहाङकै अभिनय विविधतामाथि अहिले प्रश्न उठ्न थालेको छ । फिल्मका संख्या बढेसँगै गुणवत्तामा कमी आइरहेको दर्शकको गुनासो छ । दया मात्रै हैन, पछिल्लो समय दोहोरिहने प्रायः अनुहारहरूको काममा विविधता नदेखिएको गुनासा आइरहेका छन् । किन त ? कलाकार सरिता गिरीको चिन्ता छ, ‘साथीहरू फिल्ममा यति व्यस्त हुन थाले कि अभिनयमा विविधता आउन छाड्यो । मिहिनेत कम देखिन थाल्यो । यो दुःखलाग्दो कुरा हो ।’त्यसमाथि उनीहरूलाई अर्को आरोप पनि छ । फिल्म निर्देशक नवीन सुब्बा बारम्बार दोहोर्‍याइरहन्छन्, ‘रंगमञ्चबाट फिल्ममा आएका कलाकारहरूले फिल्मको अभिनय बिगारे ।’सुब्बा स्वयंले दयाहाङ र पशुपति राईलाई आफ्नो पछिल्लो फिल्म ‘गाउँ आएको बाटो’ मा मुख्य पात्रका रूपमा लिए । ‘त्यसमा मैले उनीहरूको अभिनयलाई फरक देखाउने प्रयास प्रयास गरेको थिएँ,’ सुब्बा भन्छन् । तर प्रायः फिल्महरू थिएटर एक्टरहरू फिल्ममा पनि थिएटरकै एक्टिङ गरिरहेको ठम्याइ छ उनको ।‘थिएटरमा इमोसनको प्राजेक्सन गर्नुपर्छ । फिल्ममा एक्टिङको इमोसन्सलाई कन्ट्रोल गर्नुपर्छ । थिएटरकाहरूले इमोसन प्रोजेक्सन गर्छन् । तर त्यही एक्टिङ क्यामेरामा गर्यो भने हुन्छ ? नेपाली थिएटर कलाकारहरूले क्यामेरामा पनि त्यही एक्टिङ गरिरहेका छन्,’ सुब्बा भन्छन् ।"
"‘अहिले बनेका फिल्म हुन्, पहिलेका त फिल्मजस्ता मात्रै’","वि.सं. २०२४ देखि २०८२ सम्मको ५८ वर्षे अवधिमा नीर शाहले ३०० फिल्म खेले, ८ वटा निर्देशन गरे । हीरासिंह खत्री निर्देशित ‘परिवर्तन’ बाट उनले फिल्म यात्रा थालेका थिए । पहिलो फिल्ममा उनको पारिश्रमिक ७ सय रुपैयाँ थियो । नेपाली फिल्मका सुप्रसिद्ध कलाकार/निर्देशक शाहसँग ६ दशकको नेपाली फिल्म यात्रामाथि दीपक सापकोटाको संवाद :नेपाली फिल्मको ६० वर्षे यात्रामा अभिनयमा के परिवर्तन आयो ?– विश्व सिनेमामा अभूतपूर्व परिवर्तन देखिएको छ । सिनेकर्मीहरू नाटक खेलेर आएका कलाकारमा सिनेमा खेलेका कलाकारको जस्तो गुण हुँदैन भन्थे । तर अंग्रेजी थिएटर अभिनयकर्मीको हलिउड प्रवेश भएपछि हलिउड सिनेमाको स्तरै कहाँ पुग्यो कहाँ ? भारतको कुरा गरौं, भारतीय सिनेमाका जन्मदाता दादासाहेब फाल्के आफैं स्टेज कलाकार हुन् । थिएटरका कलाकारले अभिनयको बेसिक व्याकरण बुझेका हुन्छन् । अभिनयको व्याकरण बुझेका मानिसको प्रवेश बिस्तारै बिस्तारै नेपाली चलचित्र क्षेत्रमा पनि बढ्दै गयो, त्यसले अभिनयको व्याकरणलाई पनि परिवर्तन गर्‍यो र अभिनय नै पुनर्भाषित भयो । र, अभिनयको परिभाषा नै बिस्तारै बदलियो । त्यसले अभिनयको ‘प्याटर्न’ बदलियो ।पहिले ‘थिएटरका कलाकारले फिल्ममा कामै गर्नु हुन्न’ भन्ने मान्यता वा बुझाइ थियो । अहिले फिल्ममा थिएटरकै कलाकारको लस्कर छ । यो व्यापक परिवर्तनलाई कसरी हेर्नुभएको छ ?– सुरुदेखि नै त्यही हुनुपर्थ्यो । म थिएटरबाटै आएको कलाकार हुँ । मसँगै थिएटरमा खेलेका अरू कलाकार साथीहरू अझै अभिनय गरिरहनुभएकै छ । ऊबेला महिला कलाकार खासै पाइँदैनथे । नृत्य गर्ने महिला, त्यसमाथि नाटक पनि गर्नेलाई फिल्ममा अलि बढी सुगम भयो, नभेटिने भएर । हामी हिरो भएर प्रवेश गर्न पाएनौं, त्यसका पछाडि थुप्रै कारण थिए होला । एउटा कारण चाहिँ हाम्रो पृष्ठभूमि नाटक भएकाले हुन सक्छ । हाम्रो ‘बिगिनिङ’ नै गलत छ फिल्मको । बिगिनिङ गलत भएकैले हाम्रो फिल्ममा भारतको बम्बैया शैली आयो । अहिले बनेका फिल्म हुन्, पहिला बनेका फिल्म होइनन्, ती फिल्म जस्ता मात्रै हुन् ।तपाईंले खेलेका, बनाएका फिल्मलाई फिल्म नै होइनन् भन्न सक्नुहुन्छ ?– मेरो फिल्मचाहिँ त्यतिन्जेलसम्म मात्रै राम्रा फिल्म हुन्, जब त्यहाँबाट बम्बैया सूत्र हटाइन्छ । बम्बैया शैलीबिना हलमा फिल्मै देखाइँदैनथ्यो । ‘वासुदेव’ फिल्म बनाउँदा मैले चाहेरै पनि धेरै कुरा त्यसमा प्रयोग गरेको थिइनँ । अहिलेको जस्तो अवस्था भए म धेरै कुरा राख्ने थिइनँ, जुन त्यस बेला राखेको थिएँ । नेपाली भाषामा बनेको पहिलो फिल्म ‘सत्य हरिश्चन्द’ नै हो, त्यसमा कुनै शंका छैन । त्यसले हामीलाई डोर्‍याएको सत्य हो । नेपालमा बनेको पहिलो फिल्म ‘आमा’ नै हो । ती फिल्म निश्चित उद्देश्यका लागि बनाइएका हुन् । नेपालमा ३ वटा फिल्म तत्कालीन सरकारले बनायो होला । तर, सरकारले नेपाली संस्कार र मौलिकता बोकेकै फिल्म बनाउने प्रयत्न गर्नुपर्थ्यो । नेपालीमा समृद्ध साहित्य थियो । साहित्यिक कृतिमाथि नै फिल्म बनेको भए पनि कति राम्रो हुन्थ्यो । तर, त्यो मार्ग अपनाउन सकिएन ।फिल्मको पर्दामा देखिन वा अभिनयमा छानिन तपाईंहरूको संघर्ष कस्तो हुन्थ्यो ?– त्यो हाम्रो संघर्षकै अवस्था थियो । त्यतिखेर हामी स्थापित थिएनौं । हरेक पटक फिल्म खेल्न अन्तर्वार्ता दिनुपर्थ्यो लाइन लागेर । र, पनि हामी फिल्ममा होमियौं । त्यतिञ्जेलसम्म मैले दार्जिलिङमा बनेको फिल्म खेलिसकेको थिएँ, प्रताप सुब्बासँग । कन्टेन्ट, अभिनय–शैली, स्टोरी टेलिङमा जति परिवर्तन आए, त्यससँगै थुप्रै सहायक परिवर्तन देखा परे– मुख्य रूपमा प्रविधिमा । तिनलाई मैले एउटा फिल्मकर्मी वा फिल्मको विद्यार्थीका रूपमा अभूतपूर्व ठानेको छु । र, त्यो परिवर्तन असाध्यै सार्थक छ ।ती दिनका चाखलाग्दा भोगाइ केही छन् ?– त्यसबेला बेला–बेला मात्रै फिल्मको सुटिङ हुन्थ्यो । सुटिङ गर्ने दिनको प्रतीक्षा हुन्थ्यो । सुटिङ उत्सव वा पर्वजस्तो लाग्थ्यो कलाकारलाई । र, पर्वजस्तै प्रतीक्षा रहन्थ्यो सुटिङ दिनको । सुटिङमा जानेलाई उत्सवको साक्षी हुन जाँदै छु भन्ने लाग्थ्यो । ती सेलिब्रेट गर्थे । जताततै सकारात्मक कुरा मात्रै देखिन्थ्यो । त्यो सकारात्मक सोच अचेल अलि कम देखिन्छ ।निर्देशकहरू कत्ति सक्षम थिए उतिबेला ?– केही निर्देशक निश्चित रूपमा आफ्नो काम जान्दथे । हीरासिंह खत्री आफैं निर्देशक मात्र नभएर सशक्त कलाकार पनि हुनुहुन्थ्यो, जो थिएटर ब्याक ग्राउन्डबाट आउनुभएको थियो । निर्देशक प्रकाश थापाबाट सिक्नुपर्ने पनि धेरै कुरा थिए । उहाँ कलाकारले अनुशासित भएर काम गरुन् भन्ने मान्यता राख्नुहुन्थ्यो, कामप्रतिको निष्ठा उहाँमा थियो । पछिसम्मै त्यही स्कुलिङबाट आएका निर्देशककै निरन्तरता रह्यो फिल्म क्षेत्रमा ।फिल्मलाई लिएर राजा महेन्द्र र वीरेन्द्र शाहसँग केही किस्सा, अनुभूति छन् तपाईंका ?– मैले फिल्म खेल्न दरखास्त दिएपछि निर्देशकले महेन्द्र राजालाई ‘फलानो नाम गरेको मान्छे सिनेमा खेल्न आएको छ, उसलाई खेलाउनुहुन्छ कि हुन्न ?’ भनेर सोध्नुभएको थियो रे ! जुन मलाई निकै पछि थाहा भयो, कसैले सुनाएपछि । वीरेन्द्र शाहले ‘चलचित्र उद्योगलाई दीर्घकालीन रूपमा विकास गर्ने दस्ताबेज तयार पार्नू’ भनेपछि म, चक्रबहादुर कार्कीहरूको समूहले फिल्म विकास गर्ने सूत्रमाथि केन्द्रित थेसिस लेखेर बुझाएका थियौं । त्यही थेसिसको एउटा च्याप्टर ‘नेपाल टेलिभिजन’ हो । थेसिसमा हामीले ‘नेपालमा टेलिभिजन पनि खुल्यो भने त्यसले सिनेमा उद्योगलाई धेरै सहयोग पुग्छ’ भनी लेखेका थियौं ।‘नायक’ भन्ने चिजको प्रचलित मान्यता भत्कियो भन्ने छ, यसमा तपाईंको विचार के छ ?– नायकत्वका पृथक–पृथक धार थिए । तपाईंले एउटा फिल्म हेर्नुभयो, त्यो हेरेर उठ्दा जो कलाकार तपाईंको हृदयको सबैभन्दा महत्त्वपूर्ण ठाउँमा बस्न सक्यो, त्यही नायक हो । जो कलाकारले मानिसको हृदयमा बस्ने सौभाग्य पाउँछन्, ती नायक हुन् ।प्रोटागोनिस्ट र एन्टागोनिस्टको थ्यौरीलाई कसरी बुझ्ने ?– यो पात्रात्मक परिचय हो । खलपात्रहरू पनि सिनेमामा नायक भएका छन् । जस्तो रविन हुडलाई के भन्ने ? इमेज सेल गर्ने कमर्सियल प्रडक्टलाई एक हिसाबले नायकत्व परिभाषित गर्नुपर्छ । बुझ्नुपर्ने कुरा के छ भने हृदयदेखि नै हेर्ने कुरा फिल्म हो । हलभित्र पसेपछि सबै मानिसले हृदयदेखि नै फिल्म हेर्छन्– राम्रो होस् या नराम्रो । तर, दर्शकले अट्याच्ट भएरै हेर्छन् । त्यसरी हेरेपछि मानिसको चेतन–अवचेतन मनले ती पात्रलाई आफ्नो छापका रूपमा राखिराख्छ । तपाईंको र तपाईंको मनको नायक फरक हुन सक्छ । प्रत्येक मान्छेको नायक फरक हुन्छ ।हाम्रो हिरोइजम फेसमा आएको परिवर्तनचाहिँ के त ? जस्तो ऊबेला राजेश हमाल थिए नायक, अहिले दयाहाङ राई छन् !– अहिले फेस होइन, अभिनयलाई प्राथमिकता दिइयो । तपाईं स्टार हुनुहोस् या महास्टार, अभिनय गर्ने भनेर गएपछि त्यो गर्नुपर्छ।‘नेपाली फिल्म मौलिक हुन सकेन, रचनात्मक हुन सकेन’ भन्ने बहस छ । तपाईंलाई के लाग्छ ?– पहिलेको तुलनामा हाम्रो फिल्म निकै मौलिक र रचनात्मक छ । पहिले त्यस्तो थिएन ।पहिले फिल्म बजारबाट निर्देशित हुन्थ्यो, अहिले निर्देशकले केही नयाँपन ल्याउन खोजेका हुन् ?– अहिले अभूतपूर्व परिवर्तन देखा परेको छ फिल्ममा– कथावाचन, कन्टेन्टमा । कथा भन्न छानिएको कथा र शैली अहिले महत्त्वपूर्ण छ । यसले मौलिकता पनि झल्काउँछ । टेक्स्टलाई पिक्चराइज गर्ने तरिका पनि बदलिएको छ । तर, पिक्चराइज गर्न निर्देशकहरूले अझ बढी मिहिनेत गर्नुपर्छ ।सूत्रबाट हामी प्रभावित भयौं, मौलिकता स्थापित गर्छु भनेर आएका फिल्म निर्माणकर्मी पनि किन त्यही ट्रेन्डमा छन् ?– जस्तो तपाईंले बम्बईको सूत्रलाई छाडिदिनुभयो र साउथ कोरियाको समात्नुभयो भने पनि एउटा सूत्र छाडेर अर्को समातेको त हो नि । मौलिक विषयवस्तुको छनोटले त्यसलाई अपनाउन बाध्य बनाइहाल्छ । मौलिक भन्नेबित्तिकै गाउँ, पहाड, भेडा, बाख्रा, चौर मात्रै होइन, त्यहाँको कथा चाहियो । मौलिकता भनेको माटोको सुगन्ध आउने र त्यो मुटु छुने हुनुपर्छ । माटोको सुगन्ध बोकेको कथा मुटु छुने गरी प्रस्तुत गरे त्यो नै मौलिक भइहाल्यो नि !स्टोरी टेलिङमा हामीले के परिवर्तन ल्यायौं ?– पहिले हरेक ५ कथापछि एउटा फाइट आउनैपर्थ्यो वा हरेक १० दृश्यपछि एउटा हास्य सिन आउनुपर्थ्यो । हरेक आधा घण्टामा एउटा भ्वाइलेन्ट सिन आउनुपर्थ्यो । त्यो स्थापित मान्यतालाई अहिले छाडिसकिएको छ । भनेपछि अहिले परिवर्तन आइसक्यो नि ! एउटा हिरो, एउटी हिरोइन, जो लभ गर्थे, एकअर्कासँग अनि तिनीहरूको सहयोगीका रूपमा त्यहाँ हँसाउने अरू २ पात्र पनि हुन्थे । यी फिल्ममा अनिवार्य थिए । त्यसलाई छाडेपछि स्थापित मान्यता मेटिएन र ?पछिल्लो पटक कुन फिल्म हेर्नुभयो, जसबाट तपाईं सन्तुष्ट हुनुभयो ?– मैले हेरेकामध्ये ‘ऊनको स्वीटर’ फिल्म ज्यादै मन पर्‍यो । म प्रायः आफ्नो सिक्वेन्स पत्ता लगाउन, त्यसको निर्माण पक्ष र विकास पक्ष हेर्न फिल्म हल जान्छु ।पछिल्लो समयको नेपाली फिल्म मेकिङबाट तपाईं खुसी हुनुहुन्छ ?– पहिलेको फिल्म बनाउने तरिका नै फरक थियो । यो फिल्म यहाँनेर सकिन्छ र यहाँबाट त्यहाँ गएर जोडिन्छ भन्ने उहिलेका निर्देशकले पहिल्यै निश्चित गरिसकेका हुन्थे । त्यसैले पहिलेका फिल्मकर्मीको होमवर्क राम्रो हुन्थ्यो । अहिलेका निर्माता–निर्देशकको शट डिभिजन होमवर्क राम्रो देखिँदैन ।एडिटरमाथि निर्भरता बढेको छ । एडिटरले गाँसिदिने हो र क्यामरापर्सनले खिचिदिने हो भने डाइरेक्टरको के काम ? अहिलेका डाइरेक्टर त्यसमा सचेत हुनुपर्छ । किनभने अहिले फिल्म धेरै बनिरहेका छन्, अझ राम्रो पनि बन्नुपर्छ । फिल्म कलेजहरूको पढाइ कसरी भइरहेको छ भन्ने पनि महत्त्वपूर्ण हुन्छ, जहाँबाट परिवर्तनको सुरुवात गरिनुपर्छ । जस्तो, क्लोजअप किन लिने, कुनै लङ शट किन भन्ने विषय लजिकल हुनुपर्छ । र, त्यहीअनुसार सट्स ब्रेकडाउनमा निर्देशकले अझ बढी गृहकार्य गर्नुपर्छ ।विश्व सिनेमाको आँखाबाट हेर्दा हामी कहाँ छौं ?– नेपाल सिनेमा बनाउने देश हो र त्यहाँ पनि केही राम्रा सिनेमा बनिरहेका छन् भन्ने कुरा विश्व सिनेमाले देख्यो । हाम्रो उपस्थिति विश्व सिनेमाले महसुस गरिसकेको छ ।"
फ्ल्यासब्याकमा नेपाली फिल्मको ६० वर्ष,"पूरातात्त्विक र आदिम चोक–डबलीहरूका मल्टिप्लेक्समा अजिब र तिलस्मी कथा सुनाइरहेका फिल्महरू वर्षौंदेखि भीडबीच घिस्रिरहेका छन्– परिचय र पहिचानको खोजीमा । सहरका चौरस्ता, गल्ली, मल र हलहरूमा आफ्नै समयका घटना, कथन वा विचारको सेटिङ बनाउने परिस्थितिका सन्दर्भ–कथा वाचन गरिरहेका छन् फिल्महरूले । दर्शकको रूचि र सामाजिक मनोविज्ञान निर्माण प्रक्रियाले फिल्मको पनि मूलधार निर्माण गरिरहेको हुन्छ । नेपाली फिल्मको मूलधार के हो ?यदि पुरानो परिभाषाझैं फिल्मलाई समाजको ऐना मान्ने हो भने यो पनि भन्न सकिन्छ– नेपाली समाज अहिले नोस्टाल्जिया मनोविज्ञानमा छ । जस्तो फिल्म हेरेर समाज रमाइरहेको छ, त्यस्तै मनोविज्ञानमा बाँचिरहेको छ । हिजो–आज प्रदर्शनमा आएका फिल्ममध्ये नोस्टाल्जिया मनोविज्ञानका फिल्ममा दर्शक बढी मग्न भएको तथ्यांक छ । समाज अहिले स्मृति जोगाउने प्रयत्न गर्दै छ, एउटा तप्का ‘राजा आऊ’ को राजनीतिक नारा चर्काउँदै छ र ‘पुरानै ठीक’ भन्ने कथामा बाँचिरहेको छ ।ब्लकबस्टर फिल्महरू ‘पूर्णबहादुरको सारंगी’ र ‘ऊनको स्विटर’ हेर्दा देखिन्छ– दर्शक नोस्टाल्जियामा मग्न–मग्न छ । गाउँबाट सहर पसेको मान्छे गाउँतिरै फर्किरहेको छ, फिल्ममार्फत । आर्थिक–सामाजिक रूपमा सहरमा उसले आफूलाई केन्द्रित त गरेको छ, तर गाउँ भुल्न सकेको छैन । गाउँका कुइनेटो, गोरेटो र सल्लाघारीमा तिनका यादहरू बाँचेका छन् । ती अब गाउँ फिर्न सक्दैनन् र फिल्मको गुलाबी–पर्दामा आफूलाई गाउँसँग जोडिरहनुमै आनन्द छ । कुलपूजा गर्न वर्षमा एकपटक ‘गाउँ जाऊँ’ भन्ने मनोविज्ञान सहरमा बाँचेको छ ।फिल्म निर्देशक मनोज पण्डितको विचारमा दर्शकले फिल्मलाई कुलपूजाकै तहमा ‘गाउँ–पूजा’ सम्झेका छन् । नेपाली फिल्मको अहिलेको मूलधार नै नोस्टाल्जिया हो भन्छन् पण्डित । ‘त्यसैले कलाकारलाई कोसेलीको भारी बोकाएर फिल्म गाउँ पस्दै छ, तर गाउँ–मनोविज्ञानको दोहन गरिरहेको छ फिल्मले, गाउँको अझै दोहन हुनेवाला छ,’ पण्डित भन्छन् ।नेपाली फिल्म युगको प्रारम्भ नै नेपाली समाजको मनोविज्ञान कस्तो बनाउने भन्ने सोचबाट भएको हो । राजा महेन्द्र शाहले प्रारम्भ गरेको पञ्चायती व्यवस्थाप्रति जनतालाई सकारात्मक बनाउन फिल्म निर्माणको आरम्भ भएबाट आज ६० वर्षमा आइपुग्दा नेपाली समाज आफ्नै मनोविज्ञानको फिल्म निर्माण गर्ने स्थानमा पुगेको छ ।इतिहासको असली साक्षी हुनुपर्ने हो– फिल्म । भनिन्छ, जसले सत्य र प्रेरणाको भाषा बोल्छ । तर, बितिगएका यी ६ दशकमा नेपाली फिल्मले कस्तो भाषा बोले ? नेपाली फिल्ममा के–कस्ता परिर्वतन आए ? युगहरू कसरी बदलिए ? प्रविधिको अभूतपूर्व फड्को कस्तो रह्यो ? नेपाली फिल्म–इतिहासको लेन्सबाट खिचिएको समयको त्यो चित्र कस्तो छ ? फिल्मको पार्श्वधुनमा तरंगित ध्वनि र दृश्य–चित्र कस्तो छ ? त्यो चम्किलो छ कि रङ खुइलिएर धमिलो बनेको छ ?बक्सअफिसमा फिल्म हिट छ । नेपाली फिल्म अर्ब–क्लबमा प्रवेश गर्दा हामी हौसिएकै छौं । तर, फिल्म प्रश्नचिह्नमाझ घेरिन्छ– के फिल्मको मूल्यांकन केवल बक्सअफिसको अंकगणितले हुन्छ ? फिल्मले समाजमा कस्तो मनोविज्ञान स्थापना गर्‍यो भन्ने कसीमा फिल्म–मूल्यांकन हुनुपर्ने हो भन्छन् समीक्षक । के अहिलेका ब्लकबस्टर फिल्मले समाजलाई सफलतातिर डोर्‍याइरहेका छन् ? बजारबाट निर्देशित फिल्म रचनात्मक र सिर्जनात्मक छन् ?२०८१ सालमा सर्वाधिक कमाउने फिल्म थियो– ‘पूर्णबहादुरको सारंगी’ । बक्सअफिस भन्छ– ‘पूर्णबहादुरको सारंगी’ ले ४६ करोड ८० लाख रुपैयाँ ग्रस कमाएको थियो र फिल्म–इतिहासमा ‘भव्य’ इतिहास रचेको थियो । निर्देशक नवीन चौहानका अनुसार, २०८२ मा रिलिज भएको र हलमा चलिरहेको ‘ऊनको स्विटर’ को हालसम्मको कमाइ १२ करोड छ ।तर, के चल्छ नेपाली फिल्ममा ? निर्देशक मनोज पण्डितका विचारमा हामी पूरै भुलभुलैयामा छौं र ‘पूर्णबहादुरको सांरगी’ को करोडको सफलता पछाडि कुदिरहने हो भने सांरगीको तारझैं रेटिनेछौं । भन्छन्, ‘हामीलाई यस्तै सफलताले अलमल्याएको छ । हाम्रा फिल्म क्राफ्ट बलियो भएकाले चलेका छैनन्, क्राफ्टभन्दा कन्टेक्स्ट अर्थात् समय र सान्दर्भिकता बढी हाबी भइरहेको छ । फिल्म चल्न कन्टेक्स्ट मिल्नुपर्ने हो भने यसले हामीलाई सिर्जनात्मक बनाउँदैन ।’हामी फिल्म त हेरिरहेकै छौं, तर फिल्ममा हामीलाई के चाहिन्छ ? असलमा हामी कथामा रमाइरहेका छौं कि व्यथामा ? ‘हामीलाई व्यथा मनपर्दो रहेछ र कथाका रूपमा व्यथा व्यक्त गरिरहेका छौं । फिल्म समस्या समाधान होइन, व्यथा मन्थनमा मग्न छ,’ पण्डित भन्छन् ।फिल्म ‘चल्नु’ र ‘सुन्दर’ बन्नु जमिन–आकाशजस्तै फरक विषय हो । ‘कन्टेन्ट’, ‘क्राफ्ट’ र ‘कन्टेक्स्ट’ मध्ये ‘कन्टेक्स्ट’ शक्तिशाली छ नेपाली फिल्ममा । ‘क्राफ्ट र कन्टेन्ट कमजोर भएका फिल्म पनि चलिरहेकै छन् किनभने तिनले सामाजिक मनोविज्ञानलाई छोएको छ । हामी यथास्थितमा बाँचिरहेका छौं । नेपाली फिल्म जड भयो, जडता ठूलो समस्या हो,’ पण्डितको बुझाइ छ, ‘कन्टेन्टमा परिकल्पनाको अभाव छ । समस्यामै बाँच्नुपर्छ भन्ने भाग्यवादमै कथावाचन गरिरहेका छौं, विचारविहीनकन्टेन्ट निर्माण गरिरहेका छौं ।’ कमेडी थियो– नेपाली फिल्मको स्विटर उन्ने रंगीचंगी धागो । अब मेलो–ड्रामामा रमाउँछौं । हाल समाजमा निरासा छ र निराशामा कमेडी चल्दैन । जीवनमा पीडा थपिएपछि दर्शक फिल्ममा पनि पीडा र दर्दै खोज्छ । पहिले हँसाए पुग्थ्यो, अब दर्शकको प्रतिनिधित्व गर्नु छ ।पहिले नाच–गान, एक्सन–फाइटबाट फिल्ममा प्रवेश गर्नेहरू हुन्थे । अहिलेचाहिँ थिएटरबाट आएका कलाकारले नै फिल्म चलाइदिइरहेका छन् र कथा ‘हिरो’ भएको छ । गुरुकुल, एक्टर स्टुडियो र मण्डला थिएटरले नेपाली फिल्म डोर्‍याएको छ– सुनील पोखरेल र अनुप बरालका शिक्षा–शैली नेपाली फिल्मको मूलधारमा छ ।अभिनयमा पोख्त, ज्ञान–सम्पन्न ‘जिनियस’ कलाकारहरू खगेन्द्र लामिछाने, विपिन कार्की, दयाहाङ राई, सौगात मल्ल, सरिता गिरी, मिरुना मगर, विजय बराल, प्रवीण खतिवडा, भोलाराज सापकोटा, दीपकराज गिरीदेखि जितु नेपालसम्म फिल्ममा छाइरहेका छन् । हिजो ‘अस्वीकृत’ झैं जनजाति अभिनेत्री आज फिल्ममा एकछत्र राज गरिरहेका छन्– मिरुना मगर हुन् वा जसिता गुरुङ वा अञ्जना बराइली वा पशुपति राई वा सिर्जना सुब्बा ।फिल्ममा ‘कथा’ हिरो हुन थालेसँगै पुरातात्त्विक लाग्ने ‘परम्परागत’ स्टाइलको हिरो–हिरोइनको मानकमा पनि बदलाब आएको छ । दर्शकले सिनेमामा जस्ता कथा खोज्न थाले, निर्देशकले ‘कथाले माग्ने’ पात्र खोजी गरे । फिल्म अब अनुहार–युग छोडेर कथा–युगमा विचरण गरिरहेको छ ।फिल्ममा विविधता छाएको छ, सायद पहिचान आन्दोलनको प्रभाव पनि हो । जनजाति–कथा फिल्मको ‘मूल’ भएर आउनु सुखद्, सानदार र ‘सुन्दर’ विषय हुँदै हो । ‘तर, अब फिल्ममा आउने नयाँ लस्कर टक्क रोकिएको छ,’ मनोज भन्छन्, ‘नयाँ सोचको पुस्ता तयार भएकै छैन ।’मनोजको बुझाइमा फिल्म अब अभिनयको मूलमर्मबाट चाहिँ बाहिर निस्किएको छ । अभिनय देखिने होइन, पर्दामा महसुस हुने विषय हो र कथा ‘हिरो’ भएसँगै त्यो ‘फेस भ्यालु’ मा बढी केन्द्रित हुन थालेको छ । ‘अभिनय र फिल्म लेखनमा क्राइसिस छायो । यो कमजोरीले फिल्म नै धरायसी हुने बिन्दुमा छ । यो किन भयो भने साहित्यमा ध्यान गएन । साहित्य र फिल्मको साइनो कमजोर भयो । साहित्य पढेर फिल्म लेखनमा आउने मान्छेहरू भएनन् । नेपाली फिल्ममा लेखक हराएको र लेखक खोजी भइरहेको समय हो । लेखकको अभावमा फिल्म मर्दै छ,’ मनोज भन्छन् ।हिरोइजमसाहित्यमा हिरोको परिभाषा छ– धीरललित, धीरप्रशान्त, धीरोदात्त, धीरोद्धत, जो अविजित, असल, चरित्रवान्, सत्यवादी, बलवान्, ज्ञानी हुन्छन् । नेपाली फिल्मको ‘हिरो’ अर्थात् प्रोटागोनिस्ट यही परिभाषाभित्र थिए, जसवरिपरि फिल्म घुम्थ्यो एक समय । नायकहरू मारधाड, आइटम गीत, नीलो आकाशमुनिको डाँडामा डान्स, आँसु, हाँसो र प्रेमकथामै रमाउँथे । तर, अब कथाको प्रमुख पात्रको अवधारणा फेरिँदै छ ।फिल्म निर्देशक अनुप बरालको विचारमा ‘हिरो’ र ‘नायक’ अलग हुन् । ‘नायकभित्र हिरोको गुण हुन सक्छ र नहुन पनि । नेपाली फिल्ममा थुप्रै अभियन्ता जन्मिए, नायकहरू भए,’ अनुप भन्छन्, ‘यद्यपि नायकको सिनेमायी प्रस्तुति सबल देखिएनन् ।’ राजेश हमालको ‘हिरोइजम’ भत्काउन जुन नयाँ अनुहार ल्याइयो, अब तिनै कलाकारमा हामी हिरोइजम खोज्दैछौं/खोजिरहेकै छौं । ‘हिरोइजम पात्रमा खोजिनुपर्ने थियो । पात्र हिरो हुनुपर्ने, कलाकारको अनुहार हिरो भयो,’ मनोज भन्छन् ।नेपाली फिल्मको मूलधार र ‘हिरो’ भित्र के–के अटाउँछ ? कथाहरूमा बीपी कोइराला, भवानी भिक्षुहरूले मधेशलाई मूलधारमा ल्याएकै थिए तर फिल्ममा मधेश र मधेशी अनुहार अटाएन । ती अटाए– कपाल काट्ने हजाम, जुत्ता सिलाउने मोची, पान बेच्ने पान पसलेका भूमिकामा ।तर, एक दशकयता मधेश र मधेशी पात्रको अनुहार फिल्ममा भित्रिएकोमा खुसी छन् ‘चलचित्र समीक्षक समाज’ का उपाध्यक्ष अनिल यादव, जसले ‘नेपाली फिल्ममा मधेशी पात्रको चरित्र–चित्रण’ विषयमा स्नातकोत्तर तहको थेसिस पनि गरेका थिए । अब नाजिर हुसेन, रवीन्द्र झा, कामेश्वर चौरासिया, प्रमोद अग्रहरीहरू फिल्ममा बलियो बन्दै छन् । अनिल यादव भन्छन्, ‘यो पर्याप्त त होइन यद्यपि, सुखद हो । फिल्ममा मधेश भित्रिएजस्तो लागे पनि अधिकांशको ध्येय मधेशी पात्रलाई होच्याएर, उडाएर हास्य बेच्ने नियत देखिन्छ । फिल्ममा मधेसी पात्रको चरित्र–चित्रण समग्रमा त्रुटिपूर्ण र विभेदकारी पनि छ, अब त परिवर्तन हुनैपर्छ ।’मधेशको यथार्थ धरातलमा उभिएर हालै रिलिज भएका दीपक रौनियारको ‘राजागन्ज’, दीपेन्द्र गौचनको ‘केटी हराएको सूचना’ ले मधेसी मूलका पात्र पनि ‘हिरो’ हुन्छन् भन्ने भाष्य बलियो बनाएको छ । ‘यी फिल्ममा मधेश र मधेशी पात्रलाई हेरेर तपाईं हाँस्न होइन, गम्भीर चिन्तनमा सामेल हुनुहुन्छ । यो हिरोमाथिको परिवर्तनको संकेत हो कि ?,’ अनिल भन्छन् ।भिडियो टु मल्टिस्क्रिननेपाली फिल्मको सबैभन्दा ठूलो बदलाब के हो ? श्यामश्वेत दिनहरूदेखि रंगीन र चमक–धमकपूर्ण मल्टिस्क्रिन समयसम्मका साक्षी नीर शाहको एउटै अनुभव–अनुभूतिले यो बदलाबको ठूलो क्यानभास–कथा सुनाउन सक्छ । त्यो बदलाब सम्भवतः प्रविधि हो । भिडियो–सिंगल थिएटर हुँदै हामी मल्टिस्क्रिनसम्म पुगेका छौं । ‘सिनेमा मेकिङ’ को गतिशीलता देखेका नीर समयको किनारामा बसेर विस्मित–विस्मित छन्, तिलमिलाएका छन् ।२०२४ सालको ‘परिवर्तन’ देखि २०८२ मा निर्माण भइरहेको ‘हर्ष’ सम्मलाई हर्षित भएर नियालिरहेका नीर नेपाली फिल्म–परिर्वतनको गम्भीर साक्षी बसेका छन् । एउटा गाई–गोठमा गाईको ‘बाँ’ छल्दै ‘परिर्वतन’ को आवाज डबिङ गरेको ५८ वर्षपछि उनले नेपालकै अत्याधुनिक स्टुडियोमा ‘हर्ष’ डबिङ गरे, केही दिनअघि मात्रै । र, बूढानीलकण्ठ, इटालीटारको घर पसेपछि पुराना दिनका गल्लीहरूतिर विचरण गरे ।‘परिवर्तन’ सुटिङताका गाउँको दृश्य चाहिए फिल्म–युनिट बूढानीलकण्ठ आउँथे । नीरसँग हामी अहिले जुन लोकेसनमा अन्तर्वार्ता गरिरहेका छौं, ‘परिर्वतन’ को सुटिङ यहीँ भएको थियो । ‘पहिले त्यसरी डबिङ गरिन्थ्यो, आज डबिङ–स्टुडियो नेपालमा सयौंको संख्यामा छन्,’ नीर ती दिन र यी दिनमाथि घोत्लिन्छन्, ‘यही सुटिङ–स्मृति नै नेपाली फिल्मको खास बदलाव–कथा भन्न पर्याप्त हुँदैन र ?’ त्यो एनलग युग, रक एन्ड रोल र फास्ट–फर्वाड र अनि यो डिजिटल युग !यी सबैले नीर ‘एकबारकै जुनीमा के–के देखियो ? के–के भोगियो’ भन्ने अनुभूतिले घेरिन्छन् । ‘परिर्वतनदेखि हर्षसम्मको डबिङ–यात्राको प्राविधिक परिवर्तन अभूतपूर्व नै रह्यो,’ नीर यादहरूमा तैरिन्छन् । रिल, नेगेटिभ धुने ल्याब, प्राविधिक, गोठ र पात्रहरू...! सबै–सबै नीरको मस्तिष्क–तरंगमा ओहोरदोहोर गरिबस्छन् । ‘हरेक युगको प्राविधिक परिवर्तनसँगै आएका सहायक परिवर्तनले सिने–इतिहास सुनाइरहेका छन्,’ नीर भन्छन् ।नीरका दिनहरूमा न कोहीसँग क्यामेरा थियो, न सम्पादन कक्ष, न प्रिन्ट ल्याब ! बडो दुःखका ती दिनहरूमा जे थियो, सरकारसँग थियो । नेपालमा फिल्म देखाउन त राणाकालदेखि नै प्रारम्भ भएको थियो, तर फिल्म–उद्योग बनाउने प्रयत्नचाहिँ २०२८ सालको पञ्चायती व्यवस्थामा मात्रै भयो (नेपाली फिल्म उद्योग बनिसक्यो कि छैन ? बहस छँदै छ) । २०२८ सालको त्यो पञ्चायती–क्रान्ति थियो– सञ्चार योजना ! त्यस योजनाअन्तर्गत स्थापना भएको थियो– शाही नेपाल चलचित्र संस्थान, जसको पवित्र लक्ष्य थियो– फिल्म विकास । संस्थान २२ वर्ष अनवरत चल्यो, केही फिल्म–वृत्तचित्र निर्माण भए । तर, २०५० भदौमा निजीकरण गरियो ।राज्यले फिल्म निर्माण गरिरहेका ती दिनमा शाही नेपाल चलचित्र संस्थान, बालाजुको नीर–स्मृति यस्तो छ– संस्थानमा साताको सातै दिन सैयौं मानिस आउँथे– रिल किन्न, फिल्मको इन्डोर र आउटडोर सुटिङ गर्न, डबिङ गर्न, सम्पादन गर्न, प्रिभ्यु हेर्न, सेन्सर–मिक्सिङ गर्न, ल्याबमा सिनेमा प्रोसेसिङ, कलर एनालाइसिस, प्रिन्टिङ गर्न...। ‘खासमा त्यो मन्दिर थियो फिल्मको । तर, अब छैन,’ चलचित्र विकास बोर्ड स्थापनाको २५ औं वार्षिक उत्सव (रजत महोत्सव) को पूर्वसन्ध्यामा नीरको प्रश्न छ, ‘चलचित्र संस्थान किन बेचेको ? र, चलचित्र बोर्ड किन खोलेको ? त्यसको जवाफ सरकारसँग छैन ।’युगदेखि युगसम्म‘सत्य हरिश्चन्द्र’ र ‘आमा’ कुन पहिलो ? विवाद र उल्झनमा छ– नेपाली फिल्म । नेपाली भाषामा नेपालमै २०२१ सालदेखि फिल्म निर्माण सुरु भयो । राष्ट्रिय निर्देशन मन्त्रालयले थालेको ‘आमा’ निर्माण ०२२ मा सकियो । तर, नेपालबाहिर २००८ सालमै भारत (कलकत्ता) मा ‘सत्य हरिश्चन्द्र’ बनिसकेको थियो । निर्देशक थिए– डी.बी. परियार । इतिहास भन्छ– यसको कथा–पटकथा– गीत–संवाद परियारकै थियो ।फिल्मको लागत थियो– भारु. १ लाख ३ हजार, जसमा परियारको २५ हजार लगानी थियो । २००७ कात्तिकमा कलकत्ता, बालीगन्जको रूपश्री स्टुडियोमा फिल्म छायांकन थालिएको थियो । ‘सत्य हरिश्चन्द्र’ काठमाडौंको ‘जय नेपाल चित्रघर’ मा प्रदर्शन पनि भएको थियो (अनुभव अजित, नेपाली चलचित्रको आरम्भ) । ‘दुवै फिल्मलाई प्रारम्भ मान्नुपर्छ । आजसम्मको पहिलो र दोस्रोको बहस अब हट्नुपर्छ,’ मनोज पण्डित भन्छन् । महेन्द्र शाहले प्रोपोगान्डाकै रूपमा सही, समाज–चेतनामा आफू सामेल हुनुपर्छ सोचेर फिल्ममा चासो देखाए, जुन सुखद प्रारम्भिक युग थियो, चलचित्र संस्थान बन्नु अर्को युग ।त्यसपछिको युग हो– बम्बई टु काठमान्डु ! बम्बईतिर बरालिइरहेका ‘जिनियस’ फिल्ममेकरहरू नेपालमै फिरे र फिल्म निर्माणमा होमिए ।अब प्रजातन्त्र र उदारीकरणको युग सुरु भयो– २०४६ पछि, जसलाई ‘भीसीआर–युग’ भनौं । भीसीआरमा बम्बइया फिल्म हेर्नु, नेपालमा पुनरुत्पादन गर्नु त्यो युगको प्रमुख विषेशता रह्यो । त्यस कालखण्डमा एक्सन–ड्रामा फिल्म प्रधान बने– राजेश हमालजस्ता ‘हिरो’ हरूले पर्दामा ‘भिलेन’ सँग ‘फाइट’ खेलिरहे । भीसीआरपछि भीसीडी/डीभीडी युग सुरु भयो, जुन बेला गणतन्त्रको बीज रोपिँदै थियो, हामीलाई सबैभन्दा बढी प्रभाव यो युगले पार्‍यो । भीसीआर– पुनरुत्पादन र बम्बई–कपीविरुद्ध सचेत भीसीडी–डीभीडी पुस्ताले ‘बम्बइया–शैली’ र प्रभावबाट विस्तारै आफूलाई अलग्यायो ।त्यसपछिको युग हो– ओटीटी अर्थात् डिजिटल, जहाँ हामी बाँचिरहेका छौं । भीसीआरबाट डीभीडी युगमा प्रवेशपछिको ब्लकबस्टर फिल्म हो– ‘लुट’ । ‘दासढुंगा’, ‘लक्ष्य’ हरू त्यसअघि पनि बनेकै थिए, तर ‘लुट’ ले ट्रेन्ड–सेट गर्‍यो । बम्बई विचारलाई विस्थापित गर्दै नेपालमा हलिउड विचार स्थापित भयो– ‘लुट’ पछि ।र, नेपाली फिल्ममा बम्बई फ्लप, हलिउड हिट भयो । ‘फिल्मी सचेतना त देखियो, तर सामाजिक ज्ञान–विकास यो ओटीटी युगमा हुन सकेन । ओटीटी प्रविधि मात्रै होइन, मनोविज्ञान पनि हो,’ मनोज भन्छन् । तर, नवीन सुब्बा, छिरिङरितार शेर्पा, मीन भामहरूको अभियानले हामीलाई ‘ग्लोबल–ब्लर्ड’ मा प्रवेश भने गराइरहेकै थियो, जसले नेपाली मौलिक दृश्य भाषाका फिल्म निर्माण गरे, जो फिल्मलाई समाजसँग जोड्नुपर्छ, मान्छेहरूसँग बृहत्तर संवाद गर्नुपर्छ र विश्वसिनेमामा नेपाली फिल्मको पहिचान निर्माण हुनुपर्छ भन्ने वकालत र विमर्श गरिरहेका छन् ।‘०४६ को जनआन्दोलनपछि फिल्म बन्ने संख्या ह्वात्तै बढ्यो र हामीलाई बम्बईया नक्कलको आरोप पनि त्यही अवधिमा लाग्यो,’ फिल्म समीक्षक अनुप सुवेदी भन्छन्, ‘फिल्म युगलाई गणतन्त्रअघि र पछि भनेर छुट्याउनुपर्छ । गणतन्त्रपछिको युगको सुरुवात ‘लुट’ फिल्म हो । त्यसपछि नै फिल्ममा मौलिकता आयो र डिजिटल प्रविधि पनि यसैबेला सुरु भयो ।’‘मौलिकता’–विमर्श चलिरहँदा फिल्मको मौलिकतामाथि ‘शाम्बला’ निर्देशक मीन भामको विचार फरक छ, ‘हामीकहाँ गाउँको सेटिङमा फिल्म खिचे त्यो मौलिक हुन्छ भनिन्छ, तर थ्री–डी फिल्म पनि मौलिक हुन सक्छ, नदेखिने कुरा पो मौलिक ।’ जहिल्यै फिल्मको रचनात्मकतामाथि विमर्श गरिरहन्छन्, निर्देशक नवीन सुब्बा । भनेका थिए, ‘बजारमा मात्रै निर्भर भए फिल्मले रचनात्मकता मात्रै गुमाउँदैन, भएको बजार पनि गुमाउनेछ । बजारले ‘कमोडिटी’ माग्छ, तर फिल्म कमोडिटी होइन ।’सम्भवतः मान्छेको ओजपूर्ण भाषा–आविष्कार हो– फिल्म, जसले ज्ञान र चेतनाको उच्च–तहमा आफूलाई उभ्याउँछ । अब ६० वर्षे नेपाली फिल्मले सिर्जनात्मक रूपमा आफूलाई परिपक्व प्रमाणित गर्नुपर्ने छ । विश्व मञ्चमा नेपाली फिल्मको खास ‘नेपालीत्व’ प्रदर्शन गर्नु छ । थुप्रै–थुप्रै नवीन सुब्बाहरू, थुप्रै–थुप्रै मीन भामहरू नेपाली फिल्म लिएर देशावर पुग्नुपर्नेछ । त्यसका निम्ति स्तरीय स्वादमा बानी परेका थुप्रै–थुप्रै दर्शक हुनु पनि अपरिहार्य छ ।‘पहिलेका फिल्मजस्ता मात्रै हुन्, अहिलेका पुस्ताले साँच्चैका फिल्म बनाइरहेको छ’नीर शाह, फिल्म निर्देशक/कलाकारनेपाली फिल्मको ६० वर्षे यात्रामा अभिनयमा के परिवर्तन आयो ?– विश्व सिनेमामा अभूतपूर्व परिवर्तन देखिएको छ । सिनेकर्मीहरू नाटक खेलेर आएका कलाकारमा सिनेमा खेलेका कलाकारको जस्तो गुण हुँदैन भन्थे । तर अंग्रेजी थिएटर अभिनयकर्मीको हलिउड प्रवेश भएपछि हलिउड सिनेमाको स्तरै कहाँ पुग्यो कहाँ ? भारतको कुरा गरौं, भारतीय सिनेमाका जन्मदाता दादासाहेब फाल्के आफैं स्टेज कलाकार हुन् । थिएटरका कलाकारले अभिनयको बेसिक व्याकरण बुझेका हुन्छन् । अभिनयको व्याकरण बुझेका मानिसको प्रवेश बिस्तारै बिस्तारै नेपाली चलचित्र क्षेत्रमा पनि बढ्दै गयो, त्यसले अभिनयको व्याकरणलाई पनि परिवर्तन गर्‍यो र अभिनय नै पुनर्भाषित भयो । र, अभिनयको परिभाषा नै बिस्तारै बदलियो । त्यसले अभिनयको ‘प्याटर्न’ बदलियो ।पहिले ‘थिएटरका कलाकारले फिल्ममा कामै गर्नु हुन्न’ भन्ने मान्यता वा बुझाइ थियो । अहिले फिल्ममा थिएटरकै कलाकारको लस्कर छ । यो व्यापक परिवर्तनलाई कसरी हेर्नुभएको छ ?– सुरुदेखि नै त्यही हुनुपर्थ्यो । म थिएटरबाटै आएको कलाकार हुँ । मसँगै थिएटरमा खेलेका अरू कलाकार साथीहरू अझै अभिनय गरिरहनुभएकै छ । ऊबेला महिला कलाकार खासै पाइँदैनथे । नृत्य गर्ने महिला, त्यसमाथि नाटक पनि गर्नेलाई फिल्ममा अलि बढी सुगम भयो, नभेटिने भएर । हामी हिरो भएर प्रवेश गर्न पाएनौं, त्यसका पछाडि थुप्रै कारण थिए होला । एउटा कारण चाहिँ हाम्रो पृष्ठभूमि नाटक भएकाले हुन सक्छ । हाम्रो ‘बिगिनिङ’ नै गलत छ फिल्मको । बिगिनिङ गलत भएकैले हाम्रो फिल्ममा भारतको बम्बैया शैली आयो । अहिले बनेका फिल्म हुन्, पहिला बनेका फिल्म होइनन्, ती फिल्म जस्ता मात्रै हुन् ।तपाईंले खेलेका, बनाएका फिल्मलाई फिल्म नै होइनन् भन्न सक्नुहुन्छ ?– मेरो फिल्मचाहिँ त्यतिन्जेलसम्म मात्रै राम्रा फिल्म हुन्, जब त्यहाँबाट बम्बैया सूत्र हटाइन्छ । बम्बैया शैलीबिना हलमा फिल्मै देखाइँदैनथ्यो । ‘वासुदेव’ फिल्म बनाउँदा मैले चाहेरै पनि धेरै कुरा त्यसमा प्रयोग गरेको थिइनँ । अहिलेको जस्तो अवस्था भए म धेरै कुरा राख्ने थिइनँ, जुन त्यस बेला राखेको थिएँ । नेपाली भाषामा बनेको पहिलो फिल्म ‘सत्य हरिश्चन्द’ नै हो, त्यसमा कुनै शंका छैन । त्यसले हामीलाई डोर्‍याएको सत्य हो । नेपालमा बनेको पहिलो फिल्म ‘आमा’ नै हो । ती फिल्म निश्चित उद्देश्यका लागि बनाइएका हुन् । नेपालमा ३ वटा फिल्म तत्कालीन सरकारले बनायो होला । तर, सरकारले नेपाली संस्कार र मौलिकता बोकेकै फिल्म बनाउने प्रयत्न गर्नुपर्थ्यो । नेपालीमा समृद्ध साहित्य थियो । साहित्यिक कृतिमाथि नै फिल्म बनेको भए पनि कति राम्रो हुन्थ्यो । तर, त्यो मार्ग अपनाउन सकिएन ।फिल्मको पर्दामा देखिन वा अभिनयमा छानिन तपाईंहरूको संघर्ष कस्तो हुन्थ्यो ?– त्यो हाम्रो संघर्षकै अवस्था थियो । त्यतिखेर हामी स्थापित थिएनौं । हरेक पटक फिल्म खेल्न अन्तर्वार्ता दिनुपर्थ्यो लाइन लागेर । र, पनि हामी फिल्ममा होमियौं । त्यतिञ्जेलसम्म मैले दार्जिलिङमा बनेको फिल्म खेलिसकेको थिएँ, प्रताप सुब्बासँग । कन्टेन्ट, अभिनय–शैली, स्टोरी टेलिङमा जति परिवर्तन आए, त्यससँगै थुप्रै सहायक परिवर्तन देखा परे– मुख्य रूपमा प्रविधिमा । तिनलाई मैले एउटा फिल्मकर्मी वा फिल्मको विद्यार्थीका रूपमा अभूतपूर्व ठानेको छु । र, त्यो परिवर्तन असाध्यै सार्थक छ ।ती दिनका चाखलाग्दा भोगाइ केही छन् ?– त्यसबेला बेला–बेला मात्रै फिल्मको सुटिङ हुन्थ्यो । सुटिङ गर्ने दिनको प्रतीक्षा हुन्थ्यो । सुटिङ उत्सव वा पर्वजस्तो लाग्थ्यो कलाकारलाई । र, पर्वजस्तै प्रतीक्षा रहन्थ्यो सुटिङ दिनको । सुटिङमा जानेलाई उत्सवको साक्षी हुन जाँदै छु भन्ने लाग्थ्यो । ती सेलिब्रेट गर्थे । जताततै सकारात्मक कुरा मात्रै देखिन्थ्यो । त्यो सकारात्मक सोच अचेल अलि कम देखिन्छ ।निर्देशकहरू कत्ति सक्षम थिए उतिबेला ?– केही निर्देशक निश्चित रूपमा आफ्नो काम जान्दथे । हीरासिंह खत्री आफैं निर्देशक मात्र नभएर सशक्त कलाकार पनि हुनुहुन्थ्यो, जो थिएटर ब्याक ग्राउन्डबाट आउनुभएको थियो । निर्देशक प्रकाश थापाबाट सिक्नुपर्ने पनि धेरै कुरा थिए । उहाँ कलाकारले अनुशासित भएर काम गरुन् भन्ने मान्यता राख्नुहुन्थ्यो, कामप्रतिको निष्ठा उहाँमा थियो । पछिसम्मै त्यही स्कुलिङबाट आएका निर्देशककै निरन्तरता रह्यो फिल्म क्षेत्रमा ।फिल्मलाई लिएर राजा महेन्द्र र वीरेन्द्र शाहसँग केही किस्सा, अनुभूति छन् तपाईंका ?– मैले फिल्म खेल्न दरखास्त दिएपछि निर्देशकले महेन्द्र राजालाई ‘फलानो नाम गरेको मान्छे सिनेमा खेल्न आएको छ, उसलाई खेलाउनुहुन्छ कि हुन्न ?’ भनेर सोध्नुभएको थियो रे ! जुन मलाई निकै पछि थाहा भयो, कसैले सुनाएपछि । वीरेन्द्र शाहले ‘चलचित्र उद्योगलाई दीर्घकालीन रूपमा विकास गर्ने दस्ताबेज तयार पार्नू’ भनेपछि म, चक्रबहादुर कार्कीहरूको समूहले फिल्म विकास गर्ने सूत्रमाथि केन्द्रित थेसिस लेखेर बुझाएका थियौं । त्यही थेसिसको एउटा च्याप्टर ‘नेपाल टेलिभिजन’ हो । थेसिसमा हामीले ‘नेपालमा टेलिभिजन पनि खुल्यो भने त्यसले सिनेमा उद्योगलाई धेरै सहयोग पुग्छ’ भनी लेखेका थियौं ।‘नायक’ भन्ने चिजको प्रचलित मान्यता भत्कियो भन्ने छ, यसमा तपाईंको विचार के छ ?– नायकत्वका पृथक–पृथक धार थिए । तपाईंले एउटा फिल्म हेर्नुभयो, त्यो हेरेर उठ्दा जो कलाकार तपाईंको हृदयको सबैभन्दा महत्त्वपूर्ण ठाउँमा बस्न सक्यो, त्यही नायक हो । जो कलाकारले मानिसको हृदयमा बस्ने सौभाग्य पाउँछन्, ती नायक हुन् ।प्रोटागोनिस्ट र एन्टागोनिस्टको थ्यौरीलाई कसरी बुझ्ने ?– यो पात्रात्मक परिचय हो । खलपात्रहरू पनि सिनेमामा नायक भएका छन् । जस्तो रविन हुडलाई के भन्ने ? इमेज सेल गर्ने कमर्सियल प्रडक्टलाई एक हिसाबले नायकत्व परिभाषित गर्नुपर्छ । बुझ्नुपर्ने कुरा के छ भने हृदयदेखि नै हेर्ने कुरा फिल्म हो । हलभित्र पसेपछि सबै मानिसले हृदयदेखि नै फिल्म हेर्छन्– राम्रो होस् या नराम्रो । तर, दर्शकले अट्याच्ट भएरै हेर्छन् । त्यसरी हेरेपछि मानिसको चेतन–अवचेतन मनले ती पात्रलाई आफ्नो छापका रूपमा राखिराख्छ । तपाईंको र तपाईंको मनको नायक फरक हुन सक्छ । प्रत्येक मान्छेको नायक फरक हुन्छ ।हाम्रो हिरोइजम फेसमा आएको परिवर्तनचाहिँ के त ? जस्तो ऊबेला राजेश हमाल थिए नायक, अहिले दयाहाङ राई छन् !– अहिले फेस होइन, अभिनयलाई प्राथमिकता दिइयो । तपाईं स्टार हुनुहोस् या महास्टार, अभिनय गर्ने भनेर गएपछि त्यो गर्नुपर्छ।‘नेपाली फिल्म मौलिक हुन सकेन, रचनात्मक हुन सकेन’ भन्ने बहस छ । तपाईंलाई के लाग्छ ?– पहिलेको तुलनामा हाम्रो फिल्म निकै मौलिक र रचनात्मक छ । पहिले त्यस्तो थिएन ।पहिले फिल्म बजारबाट निर्देशित हुन्थ्यो, अहिले निर्देशकले केही नयाँपन ल्याउन खोजेका हुन् ?– अहिले अभूतपूर्व परिवर्तन देखा परेको छ फिल्ममा– कथावाचन, कन्टेन्टमा । कथा भन्न छानिएको कथा र शैली अहिले महत्त्वपूर्ण छ । यसले मौलिकता पनि झल्काउँछ । टेक्स्टलाई पिक्चराइज गर्ने तरिका पनि बदलिएको छ । तर, पिक्चराइज गर्न निर्देशकहरूले अझ बढी मिहिनेत गर्नुपर्छ ।सूत्रबाट हामी प्रभावित भयौं, मौलिकता स्थापित गर्छु भनेर आएका फिल्म निर्माणकर्मी पनि किन त्यही ट्रेन्डमा छन् ?– जस्तो तपाईंले बम्बईको सूत्रलाई छाडिदिनुभयो र साउथ कोरियाको समात्नुभयो भने पनि एउटा सूत्र छाडेर अर्को समातेको त हो नि । मौलिक विषयवस्तुको छनोटले त्यसलाई अपनाउन बाध्य बनाइहाल्छ । मौलिक भन्नेबित्तिकै गाउँ, पहाड, भेडा, बाख्रा, चौर मात्रै होइन, त्यहाँको कथा चाहियो । मौलिकता भनेको माटोको सुगन्ध आउने र त्यो मुटु छुने हुनुपर्छ । माटोको सुगन्ध बोकेको कथा मुटु छुने गरी प्रस्तुत गरे त्यो नै मौलिक भइहाल्यो नि !स्टोरी टेलिङमा हामीले के परिवर्तन ल्यायौं ?– पहिले हरेक ५ कथापछि एउटा फाइट आउनैपर्थ्यो वा हरेक १० दृश्यपछि एउटा हास्य सिन आउनुपर्थ्यो । हरेक आधा घण्टामा एउटा भ्वाइलेन्ट सिन आउनुपर्थ्यो । त्यो स्थापित मान्यतालाई अहिले छाडिसकिएको छ । भनेपछि अहिले परिवर्तन आइसक्यो नि ! एउटा हिरो, एउटी हिरोइन, जो लभ गर्थे, एकअर्कासँग अनि तिनीहरूको सहयोगीका रूपमा त्यहाँ हँसाउने अरू २ पात्र पनि हुन्थे । यी फिल्ममा अनिवार्य थिए । त्यसलाई छाडेपछि स्थापित मान्यता मेटिएन र ?पछिल्लो पटक कुन फिल्म हेर्नुभयो, जसबाट तपाईं सन्तुष्ट हुनुभयो ?– मैले हेरेकामध्ये ‘ऊनको स्वीटर’ फिल्म ज्यादै मन पर्‍यो । म प्रायः आफ्नो सिक्वेन्स पत्ता लगाउन, त्यसको निर्माण पक्ष र विकास पक्ष हेर्न फिल्म हल जान्छु ।पछिल्लो समयको नेपाली फिल्म मेकिङबाट तपाईं खुसी हुनुहुन्छ ?– पहिलेको फिल्म बनाउने तरिका नै फरक थियो । यो फिल्म यहाँनेर सकिन्छ र यहाँबाट त्यहाँ गएर जोडिन्छ भन्ने उहिलेका निर्देशकले पहिल्यै निश्चित गरिसकेका हुन्थे । त्यसैले पहिलेका फिल्मकर्मीको होमवर्क राम्रो हुन्थ्यो । अहिलेका निर्माता–निर्देशकको शट डिभिजन होमवर्क राम्रो देखिँदैन । एडिटरमाथि निर्भरता बढेको छ । एडिटरले गाँसिदिने हो र क्यामरापर्सनले खिचिदिने हो भने डाइरेक्टरको के काम ? अहिलेका डाइरेक्टर त्यसमा सचेत हुनुपर्छ । किनभने अहिले फिल्म धेरै बनिरहेका छन्, अझ राम्रो पनि बन्नुपर्छ । फिल्म कलेजहरूको पढाइ कसरी भइरहेको छ भन्ने पनि महत्त्वपूर्ण हुन्छ, जहाँबाट परिवर्तनको सुरुवात गरिनुपर्छ । जस्तो, क्लोजअप किन लिने, कुनै लङ शट किन भन्ने विषय लजिकल हुनुपर्छ । र, त्यहीअनुसार सट्स ब्रेकडाउनमा निर्देशकले अझ बढी गृहकार्य गर्नुपर्छ ।विश्व सिनेमाको आँखाबाट हेर्दा हामी कहाँ छौं ?– नेपाल सिनेमा बनाउने देश हो र त्यहाँ पनि केही राम्रा सिनेमा बनिरहेका छन् भन्ने कुरा विश्व सिनेमाले देख्यो । हाम्रो उपस्थिति विश्व सिनेमाले महसुस गरिसकेको छ ।"
"डिब्बामा होइन, डेटामा बग्दै फिल्म","काठमाडौंका दुई महँगा सिनेमा घर (जय नेपाल र कुमारी) हाम्रा लागि हलिउड फिल्म हेर्ने निर्विकल्प जक्सन थिए । यो हो– करिब दुई दशकअघिको कुरा । पछिपछि त्यहाँ बलिउड फिल्म पनि लाग्न थाले ।सन् २००८ तिर हठात् केही कुरा फेरिए । सहरमा त्यस वर्ष एकाएक दुई नेपाली फिल्म आएका थिए– भूषण दाहालको ‘कागबेनी’ र आलोक नेम्वाङको ‘सानो संसार’ । कथावस्तु र प्रस्तुतिका हिसाबले ती फिल्मले उतिबेला केही न केही क्रमभंग गरेकै थिए । त्यसबेला प्रस्टसँग मैले पहिलो पटक नेपाली फिल्म रुचाएको थिएँ ।बलिउड फिल्म नछुटाउनु, सक्दो दोहोर्‍याएरै हेर्नु, मौका आइहाले तेहेर्‍याएरै पनि हेरिरहनु एसएलसी नसक्दैदेखिको मेरो रुटिनजस्तो थियो । एकसाथ कैयौं पर्दामा नेपाली र हिन्दी फिल्म चल्ने (चाहे गोपीकृष्ण होस् वा गुण सिनेमा वा अष्टनारायण) हल पुग्दा नेपाली फिल्म कहिल्यै हेरिएन ।बरु एकैदिन दुई पटक हिन्दी फिल्म दोहोर्‍याइयो । नेपाली फिल्मका कथा, अभिनय वा प्रस्तुतिले उकुसमुकुस त बनाउँथ्यो नै, त्योभन्दा बढ्ता कष्ट पर्दाले दिने सकस र ध्वनिको कर्कशले हुन्थ्यो । आमाको हात समातेर विश्वज्योति हलमा ‘दर्पणछाया’ हेर्दा होस् वा कलेजकै पहलमा ‘दासढुंगा’ हेर्न गएका सुन्दर अनुभव नभएका होइनन्, तर नेपाली फिल्मका अक्सर अनुभव सुखद थिएनन् ।उसो त साङ्ग्रिला च्यानलमा त्यसबेला दिनहुँ आउने नेपाली फिल्म घरमै बसेर चाहिँ हेरिन्थ्यो । डिस–एन्टिनाले घरमै बलिउड र हलिउड फिल्म हेर्ने अवसर जुराइदिएपछि भने फेरि आफूखुसी नेपाली फिल्म हेर्न मरिहत्ते गरिएन ।करिब १७ वर्षअघि त्यसैसाल भुवन केसी–झरना थापा अभिनीत ‘म तिमी बिना मरिहाल्छु’ र विराज भट्ट–रेखा थापाका ‘किस्मत्’ ले हल तताएका थिए । त्यस्तोमा एकाएक ‘कागबेनी’ को चर्चा चुलिएको थियो । उतिबेला धेरै कुरा नबुझिए पनि त्यसको प्रविधिदेखि निर्माणका विषय टीभी र पत्रपत्रिकामा दिन नबिराईकन आइरहेपछि म आफैं टिकट काटेर हल छिरेको थिएँ ।सायद नयाँ पुस्ता लक्षित उक्त फिल्मप्रति आकर्षण बढाउन होला, त्यसबेलाका चर्चित पपगायक निमा रुम्बाले ‘कागबेनी’ मा अभिनय गरेका थिए । प्रख्यात साङ्गीतिक समूह–१९७४ एडीले पहिलो पटक फिल्मका लागि गीत तयार पारेको थियो । म त सिनेमा हलमा जोडिएको गज्जबको साउन्ड सिस्टममा खास त्यस गीत सुन्नै सबैभन्दा व्यग्र थिएँ ।‘कागबेनी’ को समीक्षा गर्ने क्रममा पत्रकार कुन्द दीक्षितले अन्तर्राष्ट्रिय मापदण्डमै पनि कागबेनी उत्कृष्ट फिल्म बनेको भन्दै लेखेका थिए– ‘अब हामी नेपाली चलचित्रका कारण लज्जित हुनुपर्ने छैन ।’बलिउडको धङधङीमा रहेको मलाई त्यो फिल्म भनिएजस्तो उम्दै लागेको भने होइन । बलिउडको फर्मुलाबाट निकै पर, कतै सुस्त कतै अमूर्त लागे पनि हलबाट निस्कँदा म अघिपछिझैं निराश नै चाहिँ भइनँ । ठूलो पर्दामा समेत दृश्य सफा थिए, पर्दामा एउटा कुरा देख्दा त्यससँग मिल्ने गरी ध्वनि कतै नेपथ्यबाट आएको नेपाली फिल्मको हकमा मैले पहिलो पटक महसुस गरें ।विशाल पर्वतीय दृश्य त्यसरी, त्यस स्तरमा पस्किएको पहिलो पटक देखें । ‘फर्मुला’ फिल्मलाई एकैछिन बिर्संदा अभिनय नै पनि धेरै स्वाभाविक पाएँ त्यसमा । सेल्युलोइडमा अभ्यस्त नेपाली फिल्ममा त्यसबेला ‘कागबेनी’ मार्फत पहिलो पटक टूके क्यामरा प्रयोग गरिएको थियो ।जसै ‘सानो संसार’ ले त्यही लय पछ्यायो र नम्रता श्रेष्ठ, कर्मा, विनय श्रेष्ठ एकाएक मेरो मनमा बसे । कथावस्तुका हिसाबले त्यो फिल्म ‘कागबेनी’ भन्दा फरक थियो । त्यो फिल्म रङ्गीन थियो, हलुका थियो । फिल्मका गीत चल्तीका भन्दा फरक पप शैलीका थिए । हेर्दा सामान्य लाग्ने यी कुरा मेरा लागि भने महत्त्वपूर्ण थिए । कथा र प्रस्तुतिलगायतमा ‘सानो संसार’ मा गरिएका प्रयोग त्यसअघिकै सेल्युलोइडमै गर्नै नसकिने केही थिएन । तर, नेपाल फिल्म हेर्दा जुन फिकापन सधैं महसुस हुन्थ्यो, त्यो भने यसमा भएन ।०००यस शताब्दीको सुरुवातसँगै हलिउड र बलिउड दुवैतिर डिजिटल फिल्म निर्माण सुरु हुन थालेका छन् । बर्सेनि सयौं फिल्म बन्ने भारतमा प्रविधि फेरिंदा सुरुमा प्राविधिक पक्ष मात्रै बदलिए । अर्थात् फिल्म प्रोजेक्सन डिजिटल माध्यमबाट गरिए पनि धेरैजसो निर्माण भने सेल्युलोइडमै भइरहे ।तर, नेपालमा भने प्रविधिमा आएको परिवर्तन फिल्मकै स्वरूप बदलिने मोड बन्यो । यहाँ त्यसअघि म्युजिक भिडियो निर्माणका लागि चिनिएका भूषण दाहाल (फिल्म– कागबेनी) वा आलोक नेम्वाङ (फिल्म– सानो संसार) जस्ता व्यक्ति फिल्ममा छिर्नु नै उनीहरूसँग नयाँ प्रविधि, कथा भन्ने शैली छिर्नु बनेको थियो । डिजिटल सिनेमालाई त्यसैकारण पनि प्रविधिसँग मात्रै जोडेर हेर्न मिल्दैन । त्यो त्यसको सहाराले चलचित्रको स्वादमै आएको रूपान्तरणका रूपमा बुझ्नुपर्छ ।फिल्म प्रविधिको संक्रमणकालीन त्यस समयमा सेल्युलोइडमा बन्ने र डिजिटल चलचित्रबीच कलाकारिता जगत्मा वैचारिक कित्ताकाट नै भएको थियो । डिजिटलमा बन्ने चलचित्रलाई परम्परागत शैलीका चलचित्रकर्मीले फिचर फिल्म मान्दैनथे । कसैले त्यसलाई म्युजिक भिडियोको विस्तारित स्वरूप त कसैले वृत्तचित्र वा धारावाहिकजस्तो मान्थे, जसलाई तत्कालीन परिवेशमा नकार्नै पनि मिल्दैनथ्यो, जुन अहिले स्वाभाविक बन्दै गएजस्तो छ ।लेखक तथा पाका चलचित्रकर्मी प्रकाश सायमी डिजिटल रूपान्तरणलाई प्रविधिभन्दा बढ्ता कलाकारिताको गुणस्तरसँग जोडेर हेर्छन् । उनी डिजिटल सिनेमा बनाउन सजिलो भएपछि प्राविधिक पक्षमाथिको निर्भरता बढेको र निर्माणका कैयौं सौन्दर्य मृतप्रायः भएको बताउँछन् । त्यो यथार्थ भइकन पनि प्रविधिले दिएको लाभसामु ‘नोस्टाल्जिया’ बढी हुन सक्छ ।०००सेल्युलोइडको समय कस्तो थियो भने हलबाट आफ्नो फिल्म नउत्रँदासम्म निर्माताहरू चैनको श्वास फेर्न सक्दैनथे । त्यो बेला सेल्युलोइड प्रिन्ट सहरअनुसार छुट्याएर पठाइन्थे । निकै खर्चिलो हुने हुँदा ती एउटै प्रिन्टबाट कैयौं सिनेमा हलमा प्रदर्शन गरिन्थ्यो । प्रदर्शन समय आपसमा मिलाएर रिलका स–साना प्रिन्टका डब्बालाई ओसारपसार गर्ने साइकल/मोटरसाइकल ब्वायहरू एउटा अहम् जिम्मेवारीमा हुन्थे ।एउटा डिब्बामा चलचित्रका १२ देखि १५ मिनेटका कैयौं रिल हुन्थे । ती रिल प्रयोग हुनासाथ युद्धस्तरमा त्यसलाई बोकेर अर्को हलमा पुर्‍याउनुपर्ने हुन्थ्यो । जस्तो, चाबहिलको गोपीकृष्णमा ८, ११, २ र ५ बजेका सो हुन्थे भने त्यसको तुलनात्मक रूपमा नजिकको माछापोखरीस्थित अष्टनारायणमा ९, १२, ३ र ६ बजेका सो हुन्थे । ग्वार्कोको गुण र भक्तपुरको बाराही हलले त्यसैगरी सो टाइम मिलाउँथे भने एउटै पर्दा हुने हलले त्यसबीचमा आफूलाई अनुकूल बनाउँथे ।कहिलेकाहीं नसोचिएको जाममा वा फन्दामा परेर अड्किए अर्कोतिर फिल्म नै रोकिन्थ्यो । त्यसले हलमा नाराबाजीदेखि तोडफोडसम्मै निम्त्याउने अवस्थामा त्यसको क्षतिपूर्ति निर्माताले नै दिनुपर्थ्यो । त्यस्ता घटनाको केही पटक म आफैं पनि साक्षी बनेको छु । एउटा हिन्दी फिल्म हेर्दा त्यस्तै अवस्था आएपछि अन्तिम करिब २० मिनेटको फिल्म पूरा हुन सकेन । र, बाराही हलले हामीलाई टिकेटको पैसा फिर्ता दिँदै घर पठाएको थियो । पर्दामा चित्र हराउँदा हुने हुटिङ र नाराबाजीको त कुरै नगरौं ।०००नेपालमा डेढ दशकअघिसम्मै पनि १६ एमएमको क्यामरामा फिल्म खिचेर ३५ एमएमको पर्दामा उतारिन्थ्यो । दृश्यको गुणस्तर त्यहींबाट घट्न थाल्थ्यो । त्यसपछि जति बढ्ता ती रिलका डब्बा एक्सपोस हुन्थे, ती झनै कम गुणस्तरका हुन थाल्थे । त्यो प्रविधि नै त्यस्तै थियो । नेपाली सिनेमा जगत्लाई डिजिटलतर्फ डोर्‍याउन निकै अहम् भूमिका निर्वाह गरेको डिजिटल सिनेमा नेपाल(डीसीएम) का संस्थापक चलचित्रकर्मी अशोक शर्माले रिल खुइलिएपछि देखिने दृश्यबारे भने, ‘त्यो रङ्गीन लुगा धेरै लाउने–धुने गरेपछि खुइलिएजस्तै फिक्का हुन्थ्यो ।’ केही थान प्रिन्ट बनाएर एउटा सहरमा उत्रेपछि बल्ल अर्कोतिर जान्थे । त्यसबेला कुन सहर दुर्गम हो भन्ने भेउ पाउने एउटा मानक त्यहाँका हलमा लाग्ने पुराना फिल्म हेरेर पाउन सकिन्थ्यो ।१६ एमएमको नेगेटिभमा खिचेर १६ एमएममै देखाइए त्यो पर्दाको सानो भागमा मात्रै देखिने अवस्था हुन्थ्यो, जसले गर्दा फिल्म हलमा पुर्‍याएपछि सिनेमास्कोप लेन्सको प्रयोगले त्यसलाई ब्लोअप गरेर ३५ एमएम ठूलो पर्दामा प्रदर्शन गरिन्थ्यो । त्यसताका विदेशी फिल्म भने प्रायः सबै सिनेमास्कोपमा आउने हुँदा तिनका गुणस्तर तुलनात्मक रूपमा राम्रै हुन्थे ।नेपाली चलचित्र भने त्यही पर्दाका लागि जबर्जस्ती देखाइँदाको सकस शर्मा अझै सम्झिरहन्छन् । ‘हाम्रो फिल्ममा मोनो साउन्ड हुन्थ्यो भने विदेशी चलचित्रमा डल्बी । चलचित्र भनेकै श्रव्यदृश्य हो । र, हामी दुवैमा कमजोर हुँदा नेपाली फिल्मको गुणस्तर नहुने भन्ने भाष्य बनाइरहे,’ शर्माले सुनाए, ‘त्यही हलमा नेपाली फिल्म हेर्दा र विदेशी फिल्म हेर्दा दर्शकले फरक अनुभव पाइरहँदा किन त्यसो नभनुन् ।’१६ एमएममा बनेको फिल्ममा डल्बी प्रविधिको साउन्ड राख्दा त्यो महँगो र असहज दुवै हुने हुँदा त्यसको बोझ नेपाली चलचित्रकर्मीले उठाउन चाहँदैनथे । जबकि डिजिटलमा आवश्यकताअनुसार चारैतिरबाट गुन्जाउन सकिने ‘फाइभ पोइन्ट वान सराउन्ड साउन्ड’ सजिलै राख्न सकिन्थ्यो । त्यसैले पनि डिजिटल प्रविधिले नेपाली चलचित्रको पहिचान नै फेरेको र पुनरुत्थानको अवसर दिएको तिनै परम्परागत प्रविधिमा काम गरेका चलचित्रकर्मीहरू ठान्छन् ।बलिउडमै अलटाइम ब्लकबस्टर ‘शोले’ का सुरुमा चार वटा प्रिन्ट तयार पारेर तीन सहरमा रिलिज गरिएको थियो । डिजिटल प्रविधि बलिउडमा पनि सन् २००४–०५ तिर प्रयोगमा आउन थालेको थियो । हलिउडमा पनि सन् २००२ मा ‘स्टार वार्स’मार्फत पुरानो क्रम तोडिएको ठानिन्छ । त्यस हिसाबले नेपालले सन् २००८ तिर मारेको फड्कोलाई धेरै ढिलो भन्न मिल्दैन ।डिजिटलमा गएसँगै रिलका डब्बाका ठाउँमा एउटा हलमा एउटा हार्डडिस्क पुग्न थाले । विगत केही वर्षयता अहिले सर्भरमार्फत एकसाथ विश्वभर हजारौं पर्दामा फिल्म प्रदर्शन सम्भव छ । हामीले फेसबुक वा एक्सको अकाउन्ट लगइन गरेजस्तै निश्चित भर्चुअल स्पेसमा लग्डइन भएर फिल्म प्रदर्शन गर्न सकिन्छ ।०००सेल्युलोइडमा खिच्दा नेपालमा सुटिङ र सम्पादन सकेपछि डबिङ गर्नदेखि नै बम्बे दौड सुरु हुन्थ्यो । सो प्रविधिअनुरूपको नेपालमा ‘फूल लेन्थ’ डबिङ सुविधा नहुँदा नायक–नायिकासहितका कलाकार बोकेर त्यसबेला भारत जानुपर्ने बाध्यता हुन्थ्यो । सम्पादित फिल्मका दृश्य हेर्दै गर्ने ‘रक एन्ड रोल’ डबिङ नेपालमा सम्भव थिएन । नेपालमा सुटिङकै बेलाको अडियो सुन्दै डबिङ गर्ने विकल्प धेरै रोज्दा श्रव्यदृश्यको तालमेल नमिलेको देखिन्थ्यो । क्लोज सटहरूमा बलिउड र हलिउडको स्वाद चाखिसकेकाहरूका लागि असह्य हुनु अस्वाभाविक थिएन । त्यसकारण दृश्य र भाव अनुकूलभन्दा सिधै अनुच्छेद पढेजस्ता संवाद पुराना नेपाली फिल्ममा देखिन्थे ।मोन्टाज प्रिन्टिङदेखि ब्याकग्राउन्ड स्कोरसम्मका लागि भारतमै जानुपर्ने भएपछि नेपालमा सुविधा हुँदाहुँदै पनि पोस्टरदेखि थप प्रिन्टसम्मै उतै छापेर ल्याइने गरिएको अनुभव चलचित्रकर्मी सायमी सुनाउँछन् । जानैपर्ने भएपछि कैयौं फिल्मको सम्पादनसमेत भारतमै गरिएका इतिहास छन् ।०००नेपालीहरू विश्वभर फैलिरहँदा त्यसलाई जोड्ने अस्त्र नेपाली सिनेमा भने ‘लोकल’ थियो । केही वर्षकै अन्तरालमा अहिले नेपाली फिल्मलाई चर्चा र ढाडस दिलाउने एउटा मुख्य क्षेत्र नै डायस्पोरा बनेको छ । यूएफओ नामक डिजिटल सिनेमा वितरक कम्पनीबाट प्रविधि नकिनीकन रोयल्टी तिर्नेगरी सुविधा मात्रै ल्याएपछि नेपालमा विरोध भएको अशोक शर्मा बताउँछन् ।नेपाली फिल्म क्षेत्रले अहिलेसम्मै पनि आफ्नो कमजोरीभन्दा विदेशी चलचित्रको दबदबाको मार खेपिरहेको ठान्ने गरेको पाइन्छ । त्यसबेला यूएफओ आउने खबरसँगै सिनेमा जगत्मा ठूलै कम्पन ल्याइदिएको शर्मा सम्झन्छन् । उनी भन्छन्, ‘त्यसले त झन् विदेशी फिल्मकै प्रवर्द्धन हुने भयो, देशैभर झन् बढ्ता हिन्दी फिल्म लाग्ने भए । नेपाली फिल्मको झन् दुर्गति हुने भयो भन्ने चिन्ता भए ।’तर, त्यसबेलै अर्को एउटा कित्ताले विदेशी फिल्म रोक्दैमा नेपाली फिल्म नचल्ने, बरु जति धेरै विदेशी फिल्महरू आउँछन् त्यति नै नेपाली चलचित्र प्रतिस्पर्धात्मक हुने तर्क गरिरहेका थिए । त्यही विवादले चलचित्र जगत्मा ‘उग्र राजनीति’ छिरेको कैयौं चलचित्रकर्मीको अनुभव छ । त्यस राजनीतिमा दुवै कित्ता गलेनन् ।जबर्जस्ती नै भए पनि डिजिटल सिनेमा वितरणको प्रविधि ल्याएर चलचित्रकर्मीमाझ त्यो प्रस्ट्याउने प्रयास शर्मालगायतले गरिछाडे । तर, अर्को पक्ष पनि डिजिटल फिल्म नै नबनाउने अड्डी कसेर बसिरहेपछि भित्रिसकेको उक्त प्रविधिको लाभ बलिउड फिल्मले नै उठाए । नेपाली फिल्म बलिउडको छायामा मात्र परेन, त्यसको लाभ उनीहरूले नै पाए ।त्यसबीचमा अर्को रोचक विकल्प पनि सोचिएको थियो– फिल्म सेल्युलोइडमै बनाउने तर डिजिटलमा रूपान्तरण गरेर प्रदर्शनमा ल्याउने ! विडम्बना, त्यसका लागि पनि बम्बई नै पुग्नुको विकल्प थिएन । अनि, वितरणको प्रविधि ल्याउनेहरूले नै ‘फिल्म निर्माणको माहोल बनोस्’ भनेर डिजिटल टूके क्यामरादेखि सम्पादनका लागि चाहिने उपकरणहरू भित्र्याए । देशभित्र जेसुकै राजनीति चले पनि इन्टरनेटको छाप अकल्पनीय गतिमा बढिरहेको थियो, संसारमा प्रविधि उस्तै गरी नयाँ–नयाँ आइरहे र नेपालमा हेर्दाहेर्दै अस्तित्वकै लागि डिजिटलमा जानैपर्ने माहोल बनिछाड्यो ।सन् २००७ मा स्थापना भएको डीसीएनको अप्रत्यक्ष लगानी ‘कागबेनी’ मा छ । किनकि त्यो क्यूएफएक्स सिनेमाज्का सञ्चालकहरू– नकिम उदिन, राजेश सिद्धि र भाष्कर ढुंगानाले निर्माण गरेका हुन् । उनीहरू डीसीएनका समेत संस्थापक हुन् । उनीहरूले नै ‘सानो संसार’ समेत बनाएका थिए ।चलचित्र निर्माताहरू जत्तिकै हल मालिकहरू पनि नयाँ प्रविधिमा जान हिचकिचाइरहँदा प्रोजेक्सन र सिनेमा सर्भर डीसीएनले नै किस्ताबन्दीमा उपलब्ध गराइदिएको थियो । डीसीएनजस्तै अहिले क्युब नेटवर्कसमेत डिजिटल सिनेमा नेटवर्कका रूपमा प्रयोगमा छ ।त्यस्तो रस्साकसीमाझ अघि बढेको डिजिटलकरण एक दशकअघि नै लगभग पूरै रूपान्तरण भएको नेपालको कथा संसारकै दुर्लभ रहेको त्यसका अभियन्ताहरू मान्छन् । ‘हलिउड र बलिउडमै पनि पोस्ट प्रोडक्सन डिजिटलमा भइरहँदासमेत सिनेमा बन्ने काम सेल्युलोइडमै पछिसम्मै जारी थिए,’ अशोक शर्मा भन्छन् । नयाँ प्रविधिलाई आत्मसात् गर्ने र पुरानो कुराबाट बाहिर निस्किहाल्न नखोज्ने मानवीय स्वभाव यस रूपान्तरणका क्रममा संसारभर देखिएको पाइन्छ ।डिजिटल र सेल्युलोइडबीचको द्वन्द्व चलिरहँदै सन् २०१२ मा आएको ‘लुट’ ले धेरै कुरा फेरिदियो । डिजिटल प्रविधिमा बनेको उक्त फिल्मले तत्कालीन रूपमा धेरै मानक तोडिदियो । उदाउँदा कलाकार र नितान्त नयाँ निर्देशकको भरमा ‘ब्लकबस्टर’ बनेको सो फिल्मले डिजिटल वितरण नेटवर्कको सबैभन्दा राम्रो लाभ उठाउन सक्यो ।नेपाली फिल्म र मल्टिप्लेक्स राम्रोसँग आपसमा जोडिन नसकिराखेका बेला ‘लुट’ ले सम्भवतः दसौं हजारौं नयाँ पुस्तालाई पहिलो पटक नेपाली फिल्म हेर्न मल्टिप्लेक्सहरूमा पुर्‍यायो । ‘लुट’ को क्रेज सन् २००६ मा सार्वजनिक भएको बलिउड फिल्म ‘धुम टू’, ‘क्रिश’ र ‘डन’ जस्तो देखिन्थ्यो । त्यो फिल्म हलबाहिर देखिने दर्शकको लाइनमा मात्रै होइन, हलभित्रको सिट्ठी अनि तालिमै समेत झल्केको म सम्झन्छु ।र, त्यो यात्रालाई कहिले ‘कबड्डी’ त कहिले ‘जात्रा’, कहिले ‘छक्का पञ्जा’ त कहिले ‘पशुपति प्रसाद’ लगायतले निरन्तर अघि बढाइरहे । डिजिटल युगमा बनेका ‘साम्बाला’, ‘घामपानी’, ‘टलकजङ भर्सेस टुल्के’ देखि ‘ऊनको स्वीटर’ सम्म कैयौं यस्ता फिल्म छन्, जसको यहाँ चर्चा गरिसाध्य छैन ।गत वर्ष झन्डै ५० करोड रुपैयाँ ग्रस कलेक्सन गरेको भनिएको ‘पूर्णबहादुरको सारङ्गी’ सम्झँदा लाग्छ, १७–१८ वर्षअघि नेपाली फिल्मको धार डिजिटल प्रविधितर्फ नजोडिएको भए के यस्तो हुन्थ्यो होला ?"
परम्परागत पर्खाल भत्काउँदै नेपाली फिल्म,"दृश्य १हर्षजितले जार काट्न पाउँछ ।श्रीमती ठूलीलाई रुद्रमानले प्रेम गरेको छ । ऊ नै हर्षजितको जार हो । काट्ने भनेर निश्चित गरेको दिन रुद्रमान हर्षजितभन्दा नौ पाइला पहिले उभिन पाउँछ । हर्षजितले हातमा खुकुरी बोक्न पाउँछ । मुखियाले काट् भनेपछि जार भाग्न पाउँछ । उसले खेदाउन पाउँछ ।रुद्रमान दौडिन्छ । हर्षजित खेदाउन थाल्छ । दौडिँदै–दौडिँदै उनीहरू जंगल पस्छन् ।भाग्ने मान्छे लगातार कति नै भाग्न सक्छ र ? खेदाउने मान्छेले लगातार कति नै खेदाउन सक्छ ? केहीबेरमा उनीहरू लखतरान हुन्छन् । हुन त उनीहरू पुरुष नै हुन् । एउटी महिलामाथि हक जमाउनका लागि लड्न, भिड्न ठीक परेका पुरुष ! उनीहरू पुरुष भएकाले नै जार काट्ने नियम बसेको हो ।पुरुष भएकैले जार बन्ने र काट्ने अधिकार पाएका हुन् । ती दुवै कुरा हुनुमा महिला चरित्रको कुनै ठूलो भूमिका छैन । न त उनीहरूलाई भाग्ने र काट्ने बनाउने निर्णयमा कुनै महिलाको भूमिका थियो । हर्षजितलाई जार काट्छस् कि के गर्छस् भनेर सोध्ने पनि पुरुष नै थिए ।तर, ठूलीले गरेको प्रेमचाहिँ साँचो थियो । उसले रुद्रमानलाई प्रेम गर्थी । भलै त्यो प्रेम सामाजिक नियमले बिथोलियो । रुद्रमान र उसकी बहिनीले आपसमा मीत लगाइदिए । कथामा ‘ट्विस्ट’ आउन ठूलो कुरा चाहिँदैन । इन्द्रबहादुर राई यसका ‘मास्टर’ नै हुन् ।बिहेपछि पूर्वप्रेमी ठूलीलाई पछ्याउँदै आयो । त्यो ठूलीले चाहेको कुरा थिएन । वा थियो भने पनि उसलाई थाहा थिएन । ऊ त्यसले बिथोलिई । त्यसैले त एउटा दृश्यमा ऊ भन्छे, ‘हामी कसैको पनि आफूले चाहेजस्तो जीवन हातमा नहुने रहेछ, कताकताबाट कसै–कसैले बिगारिदिँदो रहेछ । अरूले घरीघरी बिगार्दै लग्यो, बिगार्दा–बिगार्दा अन्तमा जीवन बन्छ । जीवन त्यही नै रैछ ।’बाह्य परिस्थितिले हाम्रो समाजमा बिग्रिन त पुरुष र महिला दुवैका जीवन बिग्रिन्छन् । तर, त्यसमा पनि महिलाको जीवन बिगार्ने संरचना धेरै छन् । महिलाको शरीरमाथि अरू धेरैले निर्णय गरिदिन्छन् । तर, जार काट्ने बेला दुई पुरुष दौडिएको दृश्य हेर्दै गर्दा मैले अर्कै कुरा देखें । उनीहरू दौडिरहेका छन् यही पितृसत्ताका कारण ।उनीहरू गाउँलेको रमिता बनेका छन् । उनीहरू थाकेका, भिडेका, सबै यही पितृसत्ताकै कारण । दुई जना जवान पुरुष, उनीहरूले चाहे यो कुरा मान्दिन भन्न सक्थे । तर नाइँ, उनीहरू अभ्यस्त छन् । ठूलीको श्रीमान्ले भनेको थियो, उसका लागि काफर नहुनु नै जीवन हो । उनीहरू काफर हुन सकिरहेका छैनन् यही पितृसत्ताका कारण ।न त कसैले ठूलीको मनको खास कुरा सोधे । उसलाई केही भन्नु पो छ कि ? उसले भेट्न आएको पूर्वप्रेमी रुद्रमानलाई पहिला चक्कु किन हानी ? के ऊ बिहे गरेर खुसी थिई ? उनीहरू एकअर्कालाई काट्न तयार हुन सक्छन् तर यति प्रश्न सोध्न सक्दैनन् । पितृसत्ताले महिलालाई त लखतरान पारेको छ नै, त्यसले पुरुषलाई पनि उस्तै पारेको छ । तर, यो कुरा समाजका पुरुषले बुझिरहेका छैनन् । ‘जार’ फिल्मका निर्देशक फुर्वा छिरिङ लामाले उनीहरू भाग्दाभाग्दै लथ्रक्कै परेको दृश्यमार्फत यही गहन कुरा भन्दिए ।दृश्य २विष्णुबहादुर केसी भुटानको राष्ट्रिय खेलाडी थिए । तर, शरणार्थी भए । शरणार्थी हुनलाई ठूलो कारण चाहिन्न ।आफ्नो देशले घरबाट निकालिदिए पुग्छ ।विष्णुको समय हेर्दाहेर्दै उल्टियो । उनी जे भएर जन्मिएका थिए, जुन भाषा बोल्थे, त्यही उनलाई देशबाट धपाउन पर्याप्त भयो । हुन त उनले भुटानको जर्सी लगाएर त्यही देशका लागि फुटबल खेलेका थिए । तर, आफैं फुटबलझैं भए । उनलाई भुटानले लात्ताले हान्यो । उनी नेपालको झापामा शरणार्थी भएर खसे । पछि पुनर्वासले पुनः अर्कोपल्ट लात्ती हान्यो । उनी अमेरिकामा खसे ।तर, जहाँ पुगे पनि मान्छेको मनले आफू जन्मिएको ठाउँ खोज्छ । उनी अमेरिकामा छन् । तर, उनको मन हरेकपल्ट चिठी खस्ने पोस्ट बक्समा बस्छ । ‘त्यहाँ चिठीको जवाफ आयो कि ?’ यही प्रश्न मात्र सोध्छ । उनको मनको एउटा कुना हरेकपल भुटान सम्झिएर मात्र चल्छ । अमेरिकी भइसके । घुम्नै भए पनि भुटान जाने रहर छ । रहरलाई सुनेर भुटानले आउने निम्तो पो दियो कि ? आखिर एउटा राज्य पूर्वनागरिकसँग कति समयसम्म दुःखी भइरहन सक्छ ?तर, अहँ संसारकै ‘खुसी देश’ दावी गर्ने भुटान उनको खुसी फर्काउने कुरामा टसमस भएन । उनी पनि भुटान जाने सपनाबाट ब्युँझिएनन् । उनले त्यसका लागि सबैथोक गरे । भेट्न सक्नेलाई भेटे । सुनाउन सक्नेलाई सुनाए । उनी उतैको हुन खोजे । उतैको भाका गाउन खोजे । क्रिस्चियन भएर पुनर्जन्म लिइहेरे । तर अहँ, अहँ कसैगरी भुटान जान लायक भएनन् । कसैगरी उनको रोग निको भएन । कुनै रोग निको हुँदैन । किनकि निको बनाउन खोज्नेलाई त्यसको प्रभाव कति गहिरो पर्छ, थाहा हुँदैन ।फिल्ममा बाँचेर पनि पटकपटक मरिरहेको एउटा यस्तो चरित्रको मृत्यु देखाउनुपर्‍यो भने कस्तो दृश्य चाहिएला ? के सास गएको कुनै दृश्य मात्र पर्याप्त होला ?‘भूठान’ फिल्मका निर्देशक विनोद पौडेल र उनको टिमले त्यो कुरा भन्न शक्तिशाली दृश्य भाषा रचे । विष्णुबहादुरले अमेरिका पुग्दा पनि फुटबल सँगै लगेका थिए । उनी बेलाबेला त्यसलाई बाकसबाट निकाल्थे, सुमसुम्याउँथे । भुटान फर्किने आशा हुन्जेल फुटबल सलामत नै थियो । तर, जब आशा सकियो, उनले फुटबल चक्कुले काटे । हावा निस्किएको टाटेपाटे फुटबल उनको टाउको बन्यो । त्यो उनको अनुहार बन्यो । उनको अनुहार अब हावा निकालिएको फुटबल बन्यो । अनि फुटबलको पनि एउटा छुट्टै न्यारेटिभ बन्यो ।भुटान जाने आशा उनी बाँचुन्जेल उनको शरीरमा थियो । त्यो मृत्युपछि मात्रै मर्‍यो । अनि उनको टाउकोमा काग बस्यो । काग अर्थात् नराम्रो खबर सुनाउने बिम्ब । शक्तिशाली पार्श्व ध्वनिसहित आउने त्यो बाहिरको दृश्यमा उनको पछाडि काग नै काग उडे । त्यस्तो अवस्था भोग्ने उनी एउटा मात्रै मान्छे होइनन् । उनको कथा उनको मात्र होइन । उनको कथा सुनाउन एउटा काग मात्रै पर्याप्त छैन ।बिर्सन नहुने कुरा, त्यो दृश्यमा विष्णुले भुटानको राष्ट्रिय पोसाक लगाएका छन् ।दृश्य ३सरस्वती आफूले अपहरण गरेको बच्चालाई आफ्नै बच्चालाई जसरी नुहाइदिँदै छिन् । उनको पेटमा भएको बच्चा त्यही बच्चाको आमा सविताकै कारणले तुहिएको थियो । स्कुलको प्रधानाध्यापक रहेकी सविताको हातमा शक्ति थियो । उनले मधेशी सभासदसँग बिहे गरेकी थिइन् । त्यसैको भरमा उनले आफूले गरेको गल्ती पनि लुकाइन् । आफ्नो कारण बच्चा तुहेको कुरा बाहिर ल्याइनन्, बरु डाक्टर नै किनेर उनलाई अर्कै रोग भएको सत्य बनाइदिइन् ।सरस्वती सानो मान्छे थिइन् । हरेक साना मान्छेको सत्य जसरी उनको सत्य पनि गुमनाम भयो । तर, अपहरणको केस सुल्झाउन काठमाडौंबाट आएकी एक जना महिला प्रहरी पूजा सरले उनको पीडा बुझिन् । हरेक राजनीतिक वाचा काठमाडौं आएपछि बिलाउँछन् । उनी काठमाडौंबाट तराई जानु पनि सांकेतिक छ । पूजाले सरस्वतीसँग शक्ति प्रयोग गरेर होइन, कुरा गरेर नै उनको हातबाट बच्चा फिर्ता पठाउन सफल भइन् । मधेशको मुद्दा शक्ति प्रयोग नगरी सुन्ने प्रशासन विरलै छ । बच्चा पठाउनुभन्दा पहिला सरस्वतीले मागेको एउटा मात्र कुरा थियो, उनीमाथिको अन्याय सार्वजनिक गरिदिनु । आफ्नो बच्चालाई जे भएको थियो, काठमाडौंको पत्रिकाले जस्ताको तस्तै लेखिदिनु । जे भएको हो त्यो नदबाइदिनु ।उनी त्यसैले बच्चालाई फिर्ता पठाउन नुहाइदिँदै छिन् । उनको पनि सायद त्यसरी नै आफ्नो बच्चालाई नुहाइदिने सपना थियो, त्यो तुहियो । तर, आफूलाई रुवाउनेकै बच्चालाई पनि माया गरेर नुहाइदिँदै छिन् ।नुहाएर सफा भएको बालक घर फर्किन्छ । उसलाई फिर्ता ल्याएकामा पूजा सरको चर्चा हुन्छ । पूजा सरको त के भनौं, उनको वरपरका पुरुष प्रहरीको चर्चा हुन्छ (वा भनौं चर्चा उनीहरूले खोस्छन् ।) । भोलिपल्ट बिहानै सरस्वती पत्रिका किन्छिन् । आफ्नो समाचार छापिएको छ कि भनेर खोज्छिन् । तर, छापिएको हुँदैन । उनको अनुहारको रङ उड्छ । उनको अनुहार पढेका श्रीमान् उनलाई के भयो भन्दै सोध्छन् । उनी त्यहाँ आफ्नो कथा नभएको भन्छिन् । श्रीमान् भन्छन्, ‘कहिले लेखिएको थियो र ?’यो दृश्यमार्फत निर्देशक दीपक रौनियारले मधेशलाई हेर्ने नेपाली समाजको एउटा गहन सोचलाई प्रश्न गरेका छन् । मधेशलाई नेपालमा यसरी नै धोका दिइएको छ । सरस्वतीले विश्वास गरे जसरी नै मधेशमा बस्नेले इतिहासदेखि नै धेरै मान्छेलाई विश्वास गरेका छन् । आफ्नो कुरा सुनिन्छ, बुझिन्छ ठानेका छन् । तर, धोका पाएका छन् । सिमाना बनेर तराईमा उभिएका छन् । तर, पटक–पटक भारतीय भनिएको अपहेलना सहेका छन् ।सरस्वतीको कथा नछापिनु मधेशको समाजको एउटा वास्तविकता नछापिनु हो । वा फिल्ममा सरस्वतीलाई होलसेलमा अपहरणकारी महिला बनाइएजस्तै कम्तीमा एउटा मात्र कुरा लादिनु हो । उनीभित्र भएको आक्रोशको स्वर कसरी आयो, नखोजिनु हो ।अनि त्यसो गरेको नस्विकारिनु पनि हो । कम्तीमा पूजाको अनुहारमा त्यसको बोझ छ । सरस्वती पक्राउ परेपछिको दृश्यमा उनीसँग आँखा जुधाएर हेर्न सक्दिनन् । तर, बाँकी पुरुष अफिसरको अनुहारमा त सरस्वतीलाई धोका दिएकामा कुनै ग्लानिसमेत देखिन्न ।...सिनेमालाई धेरै दृश्य र चरित्रले बनाउँछन् । माथि भनिएजस्ता दृश्यमार्फत तिनले फिल्ममा धेरै वटा कुरा गरिरहेका हुन्छन् । कसैले कथालाई अगाडि बढाइरहेका हुन्छन् । कसैले चरित्रको भित्री मनमा के चलिरहेको छ भन्छन् । अनि कसैले लेखक वा निर्देशकको कथा भन्ने तरिका वा कथा भन्नुको उद्देश्य चिहाउन दिन्छन् ।मलाई गहिराइ भएका यस्ता दृश्यहरूले छुन्छन् । तिनले कुनै सर्जकले आफ्नो कलामाथि कति समय खन्याएको छ वा कति सोचेको छ भन्ने कुरा देखाउँछन् । आफू पनि लेखक भएको कारणले एउटा दृश्य बनेर आउन कति समय लाग्न सक्छ भन्ने पनि थाहा छ ।पछिल्लो समय नेपाली फिल्महरूमा यस्ता अर्थपूर्ण दृश्यहरूको प्रयोग बढिरहेको छ । कमर्सियल वा आर्ट जुनसुकै सिनेमामा आए पनि यस्तो प्रयोगले हाम्रो सिनेमाको भाषालाई समृद्ध बनाउँछ । सोच्ने ठाउँ दिन्छ । यस्ता दृश्य कति महत्त्वपूर्ण हुन् भनेर हेर्नलाई म बेलाबेला तिनलाई ती दृश्यबाट हटाएर हेर्छु । यदि तिनलाई हटाउने हो भने फिल्ममा कत्रो खाडल पर्छ ? ‘भूठान’ फिल्ममा त्यो दृश्य हुन्थेन भने के हुन्थ्यो ? ‘राजागन्ज’ मा त्यो दृश्य हुन्थेन भने के हुन्थ्यो ?फिल्म पनि एउटा मान्छेजस्तै हो । जसरी एउटा मान्छेलाई बुझ्न वा चिनाउन त्यसका केही बानीहरू चाहिन्छ, यस्ता दृश्यहरू ती बानीहरू हुन् । ती दृश्यमार्फत नै हामीले फिल्मसँग परिचय गर्छौं । किनकि एउटा समयपछि फिल्मको सबै कुरा होइन, केवल यस्तै दृश्य मात्र याद हुन्छन् । त्यस्ता दृश्यलाई पछिसम्म पनि केलाइरहन सकिन्छ । त्यस्ता दृश्यलाई पटकपटक हेरेर नयाँ अर्थ लगाउन सकिन्छ । कविताका पंक्तिजस्ता दृश्य ।अहिले पनि सिनेमा हलमा बासी कथाको कमी छैन । प्रेमलाई देखाउने एउटै तरिका । संघर्ष देखाउने एउटै तरिका । हिरो उस्तै । ‘हिरोनी’ उस्तै । फिल्म बनाउनेहरू धेरैले सिनेमालाई बचाउने कुरा त्यसको नयाँपन हो भन्ने बुझिरहेका छैनन् । जसरी हाल चलिरहेको ‘उनको स्वीटर’ फिल्मले गोठको छानोबाट जुन देखिने गरी एउटा प्रेमिल दृश्य खिच्यो । त्यो कैयौं पटक हेरिएका प्रेमका दृश्यभन्दा पृथक् थियो । त्यसले धेरैलाई छोयो । त्यस फिल्ममार्फत निर्देशक नवीन चौहानले देखेको प्रेम हेर्न पाइयो ।दुई फरक ठाउँमा उभिएर हेर्‍यो भने हरेक वस्तु अलग देखिन्छ । सुन्धाराबाट हेर्दाको धरहरा र स्वयम्भूबाट हेर्दाको धरहरा अलग देखिन्छ । धरहरालाई धरहराबाहेक अन्य स्वरूपमा हेर्न खोज्यो भने कस्तो देखिन्छ ?म चाहन्छु, नेपालमा हरेकखाले फिल्म बनाउनेले आफ्नो कथालाई मान्छे जस्तो सोचून् । उसको आवाज सुनून् । पटकपटक भनिएको कुनै कुरालाई जस्ताको तस्तै दोहोर्‍याउनुभन्दा त्यो विषयमा उनीहरूको हेराइ के हो भनून् । त्यो कुरामा आफू खोजून् । भन्दिएजस्तो नगरून्, खासमै केही भनून् ।"
"इटहराको त्यो घर, विचारको स्मारक","एमालेका तत्कालीन महासचिव मदन भण्डारी नेपाली राजनीतिका एउटा दूरदर्शी विचारक, सशक्त वक्ता र जनताको मनमा बसेका एक असाधारण नेता थिए । वि.सं. २०५० जेठ ३ गते चितवनको दासढुंगामा रहस्यमय मृत्युवरण गरेका उनको छोटो जीवन केवल राजनीतिमा मात्र सीमित थिएन । रहनसहन, सोच र संस्कारले त्यो यात्रालाई अझ विशेष बनाएको थियो ।पूर्वपश्चिम राजमार्गमा पर्ने उर्लाबारीबाट १६ किलोमिटर दक्षिण झरेपछि इटहरा गाउँ पुगिन्छ । यहाँ एउटा सानो र सुनसान बस्ती छ– सातमेडी । यही छ, जननेता मदन भण्डारीको कर्मघर । यहीँबाट मदन भण्डारीले आजको कम्युनिस्ट बाटोको परिकल्पना गरे र नेकपा (माले) जन्माउन महत्त्वपूर्ण योगदान दिए ।नेकपा (एमाले) ले सिरानीमा राखेको राजनीतिक सिद्धान्त ‘जनताको बहुदलीय जनवाद’ (जबज) मदनले यही घर र आसपासमा बीजारोपण गरेका थिए । नेता मदन भण्डारीको मोरङ इटहराको घर प्रगतिशील विचार र संस्कृतिको सम्मिश्रण हो । तीसको दशकमा मदनले कम्युनिस्ट दर्शनको बीउ रोपेको यो घर आज संरक्षणको पर्खाइमा छ ।स्वर्गीय मदनकी धर्मपत्नी तथा पूर्वराष्ट्रपति विद्यादेवी भण्डारीको साथमा यही जेठ २६ मा मैले ‘मदनको घर’ हेर्ने अवसर पाएँ । काठबाट बनेको यही घर हो जसले मदनको विचार, उनको आत्मा र उनको संस्कृतिप्रतिको मोहलाई आज पनि जिउँदो बनाइरहेको छ । यो घर एउटा विचारको स्मारक पनि हो । घर संस्कृत श्लोक र मन्त्रहरूद्वारा सजिएको छ । मदनले घरको सामान्य संरचनामात्र बनाएका थिएनन्, त्यो विचारको वृक्षरोपण पनि थियो । घरमा राखिएका काठका दलिनहरूमा कुँदिएका संस्कृतका मन्त्र र नेपाली भनाइले त्यसलाई एक विचारको मन्दिरजस्तै बनाएका छन् ।मन्त्र लेखिएको छ– ‘सत्यम्, शिवम्, सुन्दरम् ।’ अर्थात् सत्य नै शिव हो, सत्य नै सुन्दर हो । साथीहरू, आफन्त र पाहुनाहरू आउने भर्‍याङनजिकै नेपालीमा लेखिएको छ, ‘नमस्ते, बसौं हैं ।’ काठमा अक्षर कुँदेर मदन आफूले संस्कृत र नेपालीमा यस्ता भनाइ लेखका हुन् । यस्ता शाश्वत मन्त्र र लेखाइले उनको विचारको गहिराइ झल्किन्छ । उनले यो घरलाई केवल बास बस्ने ठाउँमात्र नभएर चेतनाको तीर्थस्थल बनाएका थिए ।पाहुना कक्षको भित्तामा लेखिएको छ– ‘जनएकता अजेय शक्ति हो ।’ मदनले भन्न खोजेको यो वाक्यले एकदमै गहिरो अर्थ बोकेको छ । यसको मतलब हो– जब जनता एकजुट हुन्छन्, उनीहरूको सामूहिक शक्ति यस्तो बलियो हुन्छ कि त्यसलाई कसैले पनि जित्न सक्दैन, रोक्नै सक्दैन वा दबाउन सक्दैन ।यहाँ ‘जन’ भन्नाले आमजनता, जनसमुदाय, वा सर्वसाधारण नेपाली जनता हुन् । जनतालाई सर्वोपरि मानेका छन् मदनले । ‘एकता’ भन्नाले साझा उद्देश्य, विचार, भावना र संघर्षमा आधारित मेलमिलाप र सहकार्य भन्न खोजिएको हो । ‘अजेय शक्ति’ भन्नाले यस्तो अपराजेय (कहिल्यै नहार्ने) बल जुन कुनै पनि सत्ता, तानाशाही, अन्याय वा शोषणविरुद्ध जित्न सक्ने सामर्थ्य राख्छ । जनताको अपरिमित बल मदनले बुझेका थिए, अहिलेको नेतृत्वको ठीकविपरीत ।मदनको घरमा पुगेर यो वाक्य पढ्ने हरेकको मनमा यस्तै जिज्ञासा आउला सायद । २०३० सालमै लेखिएका यी वाक्यले गहिरो र दीर्घकालीन अर्थ दिन्छन् । उनले यो वाक्यमार्फत राष्ट्रिय एकताको सन्देश पनि दिन खोजेको देखिन्छ । लोकतन्त्र, सामाजिक न्याय र समतामूलक समाजको आधार जनएकता नै हो भन्ने मदनको सन्देश थियो ।मदन भण्डारीको सन्दर्भमा यो घर उनको राजनीतिक यात्राको प्रस्थानबिन्दु पनि थियो । नेपालको कम्युनिस्ट आन्दोलन सशस्त्र विद्रोह कि शान्तिपूर्व जनआन्दोलन भन्ने विवाद भइरहँदा मदन बनारसबाट पढाइ सकेर इटहरा फर्किए । बनारसबाट फर्किएर उनले आफ्ना मातापिताका लागि सहज होस् र आफू आउँदाजाँदा पनि सुरक्षितसँग बस्न सकियोस् भन्ने उद्देश्यबाट संस्कृतका ग्रन्थहरूबाट सिकेर यो घरको डिजाइन गरेको देखिन्छ । यसका लागि उनलाई उनका गाउँले मिस्त्री साथी भक्तबहादुरले सघाएको परिवारजन बताउँछन् ।जनशक्ति उनको राजनीतिक दर्शनसँग गहिरो रूपमा जोडिएको छ । उनले बहुसंख्यक नेपाली जनतालाई एकजुट बनाएर परिवर्तन ल्याउने मार्ग रोजेको सहजै बुझ्न सकिन्छ । यही कारणले मदनले जनमतमा आधारित ‘जनताको बहुदलीय जनवाद’ जस्तो सिद्धान्त यही पृष्ठभूमिमा परिकल्पना गरेका थिए । वास्तवमा उल्लेखित वाक्यले जनमतको सर्वशक्ति स्थापित गरेको छ । २०२८ सालको झापा विद्रोहबाट नेपालको कम्युनिस्ट आन्दोलन झिन्नभिन्न हुँदै गुज्रिरहेका बेला मदनको नेतृत्वमा त्यसले दीर्घकालीन आकार लिएको थियो । यही आधारमा भन्न सकिन्छ– ‘जनएकता अजेय शक्ति हो’ केवल एउटा वाक्य होइन, एक क्रान्तिकारी दर्शन हो, जसले जनतालाई सचेत, संगठित र सक्षम बन्न आह्वान गरेको छ ।मदनको शयन कक्ष माथिल्लो तलाको पूर्वपट्टि छ । कोठाको माथि मदनकै हस्तलिखित अक्षरमा लेखिएको छ, ‘नसोधीकन भित्र नपस्नुहोला ।’ पहिलो सुरक्षा कवच यही अनुरोधलाई लिन सकिन्छ । अर्को कुरा, मदनको शयन कक्षमा कोही मानिस भित्र छिर्न लाग्यो भने मदनको शयन कक्षबाट भित्रभित्रै गोप्य तवरले लुक्न मिल्ने गरी सुरुङ निर्माण गरिएको छ ।त्यहाँबाट लुक्दैलुक्दै माथि बुइँगलमा जान मिल्छ, बुइँगलमात्र होइन, घुमेर अर्कोपट्टिबाट अर्को भर्‍याङमा निस्कन मिल्छ । ‘वास्तवमा त्यो कला या कालिगढीलाई मान्नै पर्छ’, मदनसँग निकट रहेर काम गरेका नेकपा (एमाले) का उपाध्यक्ष गुरु बराल भन्छन्, ‘त्यो शिल्प मदनले संस्कृतकै अध्ययनबाट सिक्नुभएको थियो ।’पूर्वी नेपाल मोरङको इटहराको एक शान्त भू–भागमा रहेको यो घर कुनै सामान्य घर होइन । यो घर बनाउँदा मदन भण्डारीले त्यसलाई केवल बासका लागि मात्र बनाएनन्, उनको जीवनदर्शन, संस्कार र विचारको प्रतिबिम्ब थियो । उनको जीवनमा भएका आदर्श, संस्कार र शिक्षालाई भौतिक स्वरूपमा उतारिएको थियो यस घरमार्फत ।यो घरको भित्तामा संस्कृतका श्लोकहरू पनि कुँदिएका छन्– ‘सर्वे भवन्तु सुखिनः ।’ यस्ता मन्त्रले घरलाई पवित्र मात्र बनाएको छैन, यी श्लोकहरूले घरमा पाइला टेक्ने हरेकलाई संयमित, सामाजिक धर्म, सत्य तथा मानवताको मार्गमा चल्ने प्रेरणा दिन्छन् ।मदन भण्डारी र संस्कृत प्रेममदन भण्डारीको संस्कृतप्रेम ताप्लेजुङ ढुंगेसाँघुको ठोट्ने गाउँबाट सुरु भयो जहाँ उनको जन्म २००९ साल असार १४ गते भएको थियो । संस्कृत शिक्षाप्रतिको मोह आफ्ना पिता पण्डित देवीप्रसाद भण्डारी र दाजु स्वामी महिधरानन्द (डा. मनोजकुमार भण्डारी) बाट मदनमा सर्‍यो । स्वामी महिधरानन्दका अनुसार स्थानीय जिल्लामै संस्कृत शिक्षाको शुभारम्भ गरेका मदन २०२३ सालमा संस्कृत शिक्षाको अध्ययनका लागि भारतको वृन्दावन गए । थोरै समय देहरादुनमा पनि पढेर मदनले बनारसबाट संस्कृतमै उच्च शिक्षा लिएका थिए ।बनारस छँदै मदन पुष्पलाल समूहमार्फत कम्युनिस्ट आन्दोलनप्रति आबद्ध हुन्छन् । तर छोटै समयमा उनमा प्रवासमा बसेर मुलुकमा क्रान्ति हुँदैन, त्यसका लागि स्वदेश फर्कनुपर्छ र आन्दोलनलाई एकताबद्ध गर्नुपर्छ भन्ने भावना विकास हुन्छ । यही भावना बोकेर त्यतिबेलाको उनको आबद्धता रहेको मुक्तिमोर्चामा भएका साथीहरू समेत लिएर विद्रोह गर्दै उनी नेपाल प्रवेश गर्छन् । र, इटहरा फर्कन्छन् ।त्यही क्रममा उनी झापाली समूहसहित विभिन्न समूहमा विभाजित नेपाली कम्युनिस्ट आन्दोलनमा सम्बद्ध नेता/कार्यकर्ता भेट्न थाल्छन् । र, एकताको नयाँ विचारको बीजारोपण इटहराबाट गर्न थाल्छन् । यसैक्रममा आफैं लागेर इटहराको घर पनि बन्छ । यो घरमात्र बन्दैन, यहीँबाट विचारको प्रवाह विस्तार हुँदै जान्छ । नजिकै रहेको टेकबहादुर राईको घरमा नेकपा (माले) को स्थापना हुन्छ ।अनेकौं कम्युनिस्ट नेताहरू धार्मिक वा परम्परागत संस्कारप्रति विरोधी देखिए पनि मदन भण्डारी त्यसको अपवाद थिए । उनको विचार थियो– धर्म र संस्कार केवल आस्थाको फरक विषय नभई हाम्रो समाजको सभ्यता र सामाजिक जीवनको मेरुदण्ड हो । घरको दलिनमा एकातिर लेखिएको छ, ‘थरी देवीप्रसाद भण्डारी ।’ थरी अर्थात् गाउँमा मुखिया देवीप्रसाद अर्थात् मदनका बुवा नै त्यो घरका मूली थिए ।संस्कृत श्लोकहरू टाँसिएका, शुद्ध र पारदर्शी जीवनशैलीको प्रमाणित घर उनको गम्भीर चिन्तनको साक्षी थियो । अर्को श्लोक ‘सत्यम् शिवम् सुन्दरम्’ ले मदन भण्डारीको व्यक्तित्व– सादा, सत्यनिष्ठ र सुसंस्कारी स्वभावलाई पनि दर्शाउँछ ।पूर्वीय सभ्यतामा सत्य नै शिव (कल्याणकारी) हो र शिव नै सुन्दर (सौन्दर्यपूर्ण) मानिन्छ । यो गहन अर्थलाई नै मदनले आफ्नो जीवनसँग जोड्न चाहेका थिए । साथै संस्कृतका कतिपय उन्नत दर्शनलाई मदनले आफ्नो व्यवहारमा उतार्न खोजेको र राजनीतिक विचारमा समेत पूर्वीय दर्शन सापेक्ष बनाउन खोजेको देखिन्छ जुन दर्शनको उनले इटहराबाट श्रीगणेश गरेका थिए ।‘सत्य पवित्र हुन्छ र पवित्रता नै वास्तवमा सौन्दर्य हो’ भन्ने कुरा उनले संस्कृतको अध्ययनबाट राम्रोसँग बुझेका थिए । मदन भण्डारीले यो वाक्य आफ्नो घरमा लेखेर के सन्देश दिन खोजेका हुन् ? जीवनमा सत्य मार्गमा हिँड्नु नै कल्याणको बाटो हो भन्ने उनले राम्रोसँग बुझेको देखिन्छ । राजनीति, समाजसेवा वा व्यक्तिगत जीवनमा सत्य र पवित्रताको मूल्य सर्वोपरि हुनुपर्छ भन्ने उनले आफ्नो मान्यता बनाएका थिए ।त्यसैले इटहराको घर केवल काठको घरमात्र होइन, त्यो भावनाको केन्द्र पनि हो । जहाँ एउटा नेताको मात्र होइन, एउटा विचारशील मानिसको आत्मा र सादगी जीवनशैलीको झल्को पाइन्छ । सादा पलङ, पुस्तकहरूले भरिएको पुस्तकालय थियो त्यहाँ जुन अहिले त्यहाँबाट लोप भइसकेको छ । अतिथिहरूको सत्कारका लागि खुला ठाउँ र सन्तुलित वातावरण–यी सबैले देखाउँछ कि उनका लागि घर केवल आरामको थलो होइन, विचार विकासको प्रयोगशाला पनि हो ।आजको सन्दर्भमा त्यो घरको महत्त्वइटहरामा रहेको मदनले बनाएको घर होस् या उनी जन्मेको ताप्लेजुङ ढुंगेसाँघुस्थित घर संरक्षणको अभावमा जीर्ण बन्दै गएका छन् । दीर्घकालीन संरक्षण नभएर यो घर कमजोर हुनु भनेको घरमात्र कमजोर हुनु होइन, एमालेमा विचार र आस्था कमजोर हुनु र धमिरा लाग्नु हो ।हालै आफू मदन भण्डारीसँग बिहे गरेर भित्रिएको घर हेर्न इटहरा पुगेकी पूर्वराष्ट्रपति विद्यादेवी भण्डारीले जननेताका यी घरहरूको शीघ्र संरक्षणमा लाग्न सरकारको ध्यानाकृष्ट गरेकी थिइन् । भण्डारीले भनिन्, ‘यी घरको संरक्षणमा आफूले धेरै पहिलेदेखि आवाज उठाइरहे पनि सुनुवाइ भएको छैन । र, यी घरहरूको संरक्षण गर्नु वर्तमान सरकारकै कर्तव्य हो ।’इटहरा गाउँ नै अहिलेको रतुवामाई नगरपालिकामा परिणत भएपछि यो इटहराको इतिहास पनि मेटिने क्रममा छ । मदन भण्डारीको ऐतिहासिक महत्त्व बुझेका स्थानीयवासी शिवप्रसाद पौडेल भने मदनको यो घरलाई समेत समेटेर यस ठाउँलाई मदनग्राम बनाउन चाहन्छन् ।यस सम्बन्धमा स्थानीयवासीले पूर्वराष्ट्रपति भण्डारीको हालैको भ्रमणमा ज्ञापनपत्रसमेत दिएका थिए । अहिले जब हामी मदनको जन्मजयन्ती मनाउने क्रममा छौं, असार १४ गते, हामी केवल उनको योगदानको सम्झना मात्र गरिरहेका छैनौं, उनको घरलाई पनि एउटा स्मारकका रूपमा हेर्ने कल्पना पनि गरिरहेका छौं । त्यही घरमा पुग्दा हामीले उनको शालीनता, स्पष्ट विचार र जनताका लागि समर्पित भावनालाई महसुस गरेका थियौं ।त्यो घरलाई ‘मदन स्मृति संग्रहालय’ मा रूपान्तरण गर्नु सान्दर्भिक छ । मदनका विचार नयाँ पुस्तामा हस्तान्तरण गर्नु र उनको संस्कारलाई जोगाइराख्नु अब एमालेको कर्तव्य हुनुपर्छ । किनभने त्यो केवल मदन भण्डारीको घर होइन, त्यो घर नेपाली राजनीति, विचार र संस्कृति समेटिएको एउटा धरोहर हो ।‘जनताको बहुदलीय जनवाद’ का कट्टर समर्थक तथा व्याख्यातामध्येका एक नेकपा एमालेका सचिव योगेश भट्टराईको विचारमा ‘मदन भण्डारीले बनाएको इटहराको घर होस् या मदन जन्मेको ताप्लेजुङ ढुंगेसाँघुको घर कुनै सामान्य भौतिक संरचना मात्र होइनन् । ‘ती घर एउटा युगका साक्षी हुन्– जहाँ विचार बाँचिरहेका छन्, संस्कारहरू बोलिरहेका छन्’, भट्टराई भन्छन्, ‘असार १४ को दिन जब हामी मदनको जन्मजयन्ती मनाउँछौं, ती घरलाई हेरेर पनि हामी हाम्रो जीवनलाई सत्य र निष्ठापूर्वक जनताको सेवाको मार्गमा लगाउने संकल्प गरौं ।’४१ वर्षकै उमेरमा यस धराबाट सधैंका लागि अस्ताएका सरल र निष्ठावान् कम्युनिस्ट नेता मदनप्रति हार्दिक श्रद्धाञ्जली ।"
नेपाली फिल्म : डेढ अर्बको बक्स अफिस,"काठमाडौँ — एक समय नेपालका फिल्म हलहरूमा हिन्दी र अंग्रेजी फिल्मको वर्चस्व थियो । नेपाली फिल्मलाई प्रदर्शनमा स्थान नदिएको भन्दै स्थानीय कलाकार, निर्माता, निर्देशकहरूले गुनासो नै गर्थे । नेपाली फिल्म नचल्ने भएकाले धेरै ‘सो’ दिन नसकेको हलवालाहरूको प्रतिक्रिया हुन्थ्यो । अहिले हलहरू धानिएकै स्वदेशी फिल्मको व्यापारले छ ।त्यसैले गुनासो गर्ने पालो अहिले हलवालाहरूको छ । हिन्दी र अंग्रेजी फिल्मका दर्शक घटेकोमा उनीहरू चिन्तित छन् । तर, नेपाली फिल्मको कारोबार गत आर्थिक वर्षभन्दा चालु आवमा आधा अर्ब रुपैयाँले बढेकोमा समग्र फिल्म क्षेत्रले राहत महसुस गरेको छ ।बक्स अफिस तथ्यांक हेर्दा टिकट बिक्री, आम्दानी, प्रभाव सबै हिसाबले नेपाली फिल्मको बजार चालु आर्थिक वर्ष २०८१/८२ मा अघिल्लो आवको भन्दा उल्लेख्य सुधारिएको छ । नेपाली फिल्मको टिकट बिक्री विदेशी फिल्मको भन्दा दोब्बर छ । पछिल्ला दुई वर्षमा ‘महाजात्रा’, ‘बोक्सीको घर’, ‘दिमाग खराब’, ‘पूर्णबहादुरको सारङ्गी’, ‘१२ गाउँ’, ‘छक्कापञ्जा ५’, ‘ऊनको स्वीटर’, ‘अञ्जिला’ जस्ता फिल्मले हलहरूमा मनग्गे दर्शक जम्मा गर्न सके ।चलचित्र विकास बोर्डको तथ्यांकअनुसार आव २०८०/८१ मा ‘एनिमल’, ‘जवान’, ‘कल्की २८९८ एडी’ जस्ता भारतीय फिल्मको वर्चस्व थियो । चालु आवमा भने सर्वाधिक आम्दानी गर्ने १० फिल्ममध्ये शीर्ष पाँच वटा त स्वदेशी नै छन्, दोस्रो नम्बरको ‘पुष्पा २’ बाहेक ।चालु आवमा प्रदर्शन भएका ६१ वटा स्वदेशी फिल्मले १ अर्ब ५१ करोड ३२ लाख रुपैयाँ कुल आम्दानी गरेका छन् । सोही आवमा ७८ वटा विदेशी फिल्मको कुल आय ८६ करोड ९३ लाख रुपैयाँमा खुम्चिएको छ । गत आवमा प्रदर्शन भएका कुल ९० वटा विदेशी फिल्मको ‘ग्रस कलेक्सन’ १ अर्ब २५ करोड ६१ लाख रुपैयाँ छँदा ४५ वटा नेपाली फिल्मले ९८ करोड ४९ लाख रुपैयाँ कुल आम्दानी गरेका थिए । चालु आवको यस अवधिसम्म स्वदेशी फिल्मको कुल आम्दानी विदेशी फिल्मको भन्दा झन्डै ६४ करोड रुपैयाँले बढी छ ।चालु आवमा स्वदेशी फिल्मका ५७ लाख ९६ हजार टिकट बिक्री भएकोमा विदेशी फिल्मको टिकट बिक्री भने २६ लाख मात्रै छ । ‘ऊनको स्वीटर’, ‘महाभोज’, ‘हाउसफुल ५’, ‘हाउ टु ट्रेन योर ड्रागन’, ‘बलेरिना’, ‘एलियो’, ‘ट्वान्टी एट इयर्स लेटर’ र ‘कुबेरा’ फिल्म अझै पनि हलमा चलिरहेकाले यो तथ्यांक आवको अन्तिमसम्ममा केही थप बढ्न सक्छ ।गत आवमा ४५ वटा नेपाली फिल्मको कुल ३४ लाख वटा टिकट बिक्री भएका थिए भने ९० वटा विदेशी फिल्मको ३९ लाख वटा । चालु आवको हालसम्म सबैभन्दा धेरै आम्दानी गर्ने ‘पूर्णबहादुरको सारङ्गी’ एक्लैले १७ लाखभन्दा बढी टिकट बिक्री गरेर झन्डै ४७ करोड रुपैयाँ आम्दानी गरेको छ ।आम्दानीका हिसाबले दोस्रो स्थानमा रहेको ‘पुष्पा २’ ले यस वर्ष नेपालबाट २६ करोड ४४ लाख रुपैयाँ संकलन गरेको छ । ‘पुष्पा २’ को टिकट बिक्री संख्या ८ लाख ४४ हजार रहेकोमा ८ लाख १८ हजार वटा टिकट बिक्री भएको ‘अञ्जिला’ भने यस वर्ष बक्स अफिस कलेक्सनमा छैटौं स्थानमा रह्यो । अभिनेता विराज भट्टले निर्देशन तथा निर्माण गरेको एक्सन थ्रिलर ‘१२ गाउँ’ ले झन्डै २० करोड रुपैयाँ कुल आम्दानी (ग्रस कलेक्सन) गरेको थियो ।हेमराज बीसी निर्देशित फिल्म ‘छक्कापञ्जा ५’ ले १५ करोड र नवीन चौहान निर्देशित ‘ऊनको स्वीटर’ ले ११ करोड रुपैयाँ आम्दानी गरेका छन् । राष्ट्रिय महिला फुटबल टोलीकी कप्तान तथा गोलकिपर एन्जिला तुम्बापो सुब्बाको जीवनमा आधारित फिल्म ‘अञ्जिला’ ले ८ करोड ८६ लाख रुपैयाँ ‘ग्रस कलेक्सन’ गरेको छ ।१७ वटादेखि १७ लाख वटा टिकट बिक्रीअघिल्लो आवको तुलनामा चालु आवमा १६ वटा बढी स्वदेशी फिल्म प्रदर्शनमा आए । टिकट बिक्री ७० प्रतिशतले वृद्धि हुँदा आम्दानी ५२ करोड ८३ लाख रुपैयाँले बढेको देखिन्छ । गत वर्ष ‘महाजात्रा’ ले ५ लाख ३२ हजार दर्शक हलमा भित्र्याएर १५ करोड रुपैयाँभन्दा धेरै कमाइ गरेको थियो ।यस वर्ष ‘पूर्णबहादुरको सारङ्गी’ ले १७ लाख दर्शकलाई हलसम्म ल्याएर कीर्तिमानी रचेको छ । बाबु–छोराबीचको भावुक सम्बन्धमा बनेको यस फिल्मलाई दर्शकले औधी रुचाए । यस वर्ष सबैभन्दा कम टिकट बिक्री हुने फिल्मचाहिँ ‘शिरफूल’ बन्यो, जसले जम्मा ८९ वटा टिकट बिक्रीबाट १८ हजार ५ सय रुपैयाँ आम्दानी गरेको देखिन्छ ।यसैगरी गत वर्ष साउन ५ मा प्रदर्शनमा आएको ‘ए ढाक्रे दाइ’ का जम्मा १७ वटा टिकट बिक्री भएको बक्स अफिस तथ्यांकमा देखिन्छ । यसबापत सो फिल्मले कुल २ हजार ६ सय ५० रुपैयाँ संकलन गरेको थियो । २०८२ मा नेपाली फिल्मको कुल टिकट बिक्री संख्या ५८ लाख नाघेको छ र यो अघिल्लो वर्षभन्दा २४ लाखले बढी हो ।यसले पनि नेपाली फिल्म हेर्न हलहरूमा जाने दर्शकको संख्या उल्लेखनीय रूपमा बढेको देखाउँछ । तथापि, युवाहरूको विदेश पलायन र ओटीटीका कारण विदेशी फिल्म हेर्ने दर्शक घट्नुलाई फिल्म क्षेत्रले अर्थपूर्ण ढंगले हेरिरहेको छ ।"
बहराइनमा कुलमान घिसिङलाई नागरिक अभिनन्दन,"मन्मा (बहराइन) — बहराइनवासी नेपाली समुदायले नेपाल विद्युत प्राधिकरणका पूर्व प्रमुख कार्यकारी अधिकृत प्रमुख कुलमान घिसिङलाई शुक्रबार नागरिक अभिनन्दन गरेको छ।खाडीमा कार्यरत नेपाली श्रमिकसँग अनुभव साटासाट गर्ने क्रममा बहराइन पुगेका घिसिङलाई बहराइनवासी नेपालीले नागरिक अभिनन्दन गरेको हो। नेपाली श्रमिक आबद्ध भएका बिभिन्न जातिय संघसंस्था, राजनीतिक भातृसंगठन, जिल्लागत संस्था लगायतले अभिनन्दन गरेका हुन्।बहराइनवासी नेपालीद्वारा संयुक्तरुपमा आयोजित नागरिक अभिनन्दनका संयोजक फुलबहादुर बल, उपेन्द्र कोइराला, आशिम मोक्तान, श्रवण मिक्चन, नेपाली क्लवका अध्यक्ष दीपक गुरुङ, गैरआवासीय नेपाली संघ, बहराइनका अध्यक्ष राजु श्रेष्ठ, पूर्व अध्यक्ष लक्ष्मी गिरी, जनजाति महासंघका अध्यक्ष विरेन्द्रकुमार तुम्वापो लगायतले घिसिङलाई नागरिक अभिनन्दन पत्र हस्तान्तरण गरेका थिए ।नागरिक अभिनन्दन ग्रहण गर्दै घिसिङले आफू कुनै पार्टीको झन्डा लिएर खाडी क्षेत्रमा नआएको बताए । ‘म कुनै पनि पार्टीको झन्डा लिएर आएको होइन। म कुनै पार्टीको घोषणा गर्न बहराइन आएको होइन। म कुनै उम्मेदवारी घोषणा गर्न आएको पनि होइन। म सरकारको कर्मचारी भएर वा सरकारको प्रतिनिधि भएर पनि आएको होइन,’ घिसिङले भने,‘एउटा जिम्मेवारी नगारिक भएको हिसावले तपाईहरुसँग एउटा हातमा हात मिसाउने, साथमा साथ मिसाउने र तपाईहरुको संकल्पलाई अभियानको रुपमा अगाडि बढाउन आएको हो ।’उनले बहराइनबाट उज्यालो अभियान सुरु गरेको बताए । ‘यो उज्यालो अभियान बहराइनबाट सुरु गरेका छौं । यो अभियान अरुको देशमा पनि पुग्नेछ । अगाडिको यात्रा के गर्ने भनेर धेरैले सोध्नुहुन्छ । अगाडिको यात्रा कस्तो हुन्छ भन्नेमा तपाईको सुझाब नै मेरो यात्राको मुलश्रोत हुनेछ,’ उनले भने, ‘तपाईहरू कसरी अगाडि बढ भन्नुहुन्छ, त्यसरी नै मेरो पाइला अगाडि बढनेछ ।’"
प्रधानमन्त्रीसँग प्रवासी नेपाली मञ्चको अन्तर्क्रिया : स्वदेश फर्किएर विकास र समृद्धिमा सघाउन आग्रह,"मेड्रिड (स्पेन) — प्रधानमन्त्री केपी शर्मा ओलीले स्पेनस्थित प्रवासी नेपाली मञ्चका पदाधिकारी तथा प्रतिनिधिसँग अन्तर्क्रिया गरेका छन्।संयुक्त राष्ट्र सङ्घको विकासका लागि वित्त सम्मेलनसम्बन्धी कार्यक्रम सकिएपछि स्पेनको सेभियाबाट म्याड्रिड पुगेका प्रधानमन्त्री तथा नेकपा (एमाले) का अध्यक्ष ओलीसँग गएराति भेटघाट भएको हो।स्पेनका लागि नेपाली राजदूतको निवासमा आयोजित भेटका क्रममा एमाले निकट मञ्चका पदाधिकारीहरूले प्रधानमन्त्री ओलीलाई स्वागत एवं सम्मान गर्दै नेपालमा भइरहेको विकास र समृद्धिको यात्राको सफलताको कामना व्यक्त गरेका थिए।प्रधानमन्त्री ओलीले विदेशमा आर्जन गरिएको ज्ञान, अनुभव र पुँजीलाई स्वदेशको विकासमा लगाउन आग्रह गर्दै नेपाल फर्केर उपयुक्त पेसा–व्यवसायमा संलग्न हुन अनुरोध गरे।उनले मुलुकमा स्थिरता र विकासका लागि दुई ठूला दलबीचको सहकार्यमा वर्तमान सरकार बनेको स्पष्ट पार्दै, समयअनुसार नेपाली कांग्रेसका सभापति शेरबहादुर देउवालाई सत्ता हस्तान्तरण गर्ने प्रतिबद्धता पनि दोहोर्‍याए।प्रधानमन्त्री ओलीले विषम परिस्थितिमा समेत राजनीतिक निकास र स्थायित्व प्रदान गर्दै आएको विगतलाई स्मरण गर्दै आगामी दिनमा पनि त्यस्तै निकास प्रदान गरिने बताए। उनले अहिलेको गठबन्धन वा आफ्नै पार्टीभित्र बाहिर चर्चा भइरहेकोजस्तो कुनै समस्या नरहेको स्पष्ट गरे।भेटका क्रममा प्रधानमन्त्रीका प्रमुख सल्लाहकार तथा एमाले उपमहासचिव विष्णुप्रसाद रिमाल, स्पेनका लागि नेपाली राजदूत शनिल नेपाल, प्रवासी नेपाली मञ्च अन्तर्राष्ट्रिय समिति सचिव तथा संगठन विभाग प्रमुख हेम शेर्पा, युरोप महादेश समिति संयोजक मुक्तबहादुर गुरुङ, मञ्चका स्पेन अध्यक्ष केदार ढुङ्गाना, म्याड्रिड समिति अध्यक्ष शिवराज सिग्देल र पोर्चुगल अध्यक्ष दीपक क्षेत्री सहभागी थिए।"
न्युयोर्कमा नेपाली जनजातिको सांस्कृतिक साँझ,"अमेरिका — नेपालका आदिवासी जनजाति समुदायले अमेरिकाको न्युयोर्कमा मौलिक संस्कृति प्रस्तुत गरेका छन् ।न्युयोर्कको उडसाइडमा नेपाल आदिवासी जनजाति महासंघ (फिप्ना) अमेरिकाले शुक्रबार आयोजना गरेको आदिवासी जनजाति सांस्कृतिक साँझमा आदिवासी जनजातिका १८ समूहले मौलिक संस्कृति र नृत्य प्रस्तुत गरे । डम्फु र टुंगना बजाउँदै तामाङ सेलो र डोलक बजाउँदै नाचिएको सोई ढोले सोईले नेपालको सांस्कृतिक विविधतालाई अमेरिकामा जीवन्त बनाएको थियो । त्यस्तै कुमारी नाच, शेर्पा नाचसँगै मगर संस्कृति झल्किने नृत्यले कार्यक्रमलाई रोचक बनाएको थियो । कार्यक्रममा सहभागीहरु मौलिक भेषभूषामा उपस्थित भएका थिए ।सन् २००५ मा स्थापना भएको नेपाल आदिवासी जनजाति महासंघ न्युयोर्कको सबैभन्दा ठूलो नेपाली संस्था हो । ग्लोबल जनजाति महासंघको नाममा गठन भएको यो संस्था सन् २००७ मा नेपाल आदिवासी जनजाति महासंघ बनेको हो । महासंघले नेपालको कला, संस्कृति, भेषभूषा, परम्परा र भाषा संरक्षण, संवर्धन एवं पुस्तान्तरणमा महत्वपूर्ण योगदान दिँदै आएको छ भने नेपालमा विभिन्न परिस्थितिमा सहयोग गरिरहेको छ ।फिप्नाका अध्यक्ष तोरण गुरुङको अध्यक्षतामा सञ्चालन भएको सांस्कृतिक साँझको समन्वय एवं व्यवस्थापन महासचिव दीपक चौधरीले गरेका थिए । कार्यक्रममा न्युयोर्क महानगरका स्थानीय प्रतिनिधिको पनि उपस्थिति रहेको थियो । फिप्नालाई न्युयोर्क महानगर डिस्ट्रिक्ट ३० का काउन्सिल म्यान रोबर्ट होल्डेनले सर्टिफिकेट अफ रिकग्निसन हस्तान्तरण गरेका थिए ।फिप्नाका अध्यक्ष गुरुङले अमेरिकामा रहे पनि आफ्नो भाषा, संस्कृति र परम्परालाई निरन्तरता दिने भन्दै दोस्रो पुस्तालाई पनि आफ्नो संस्कृतिप्रति गर्व गर्ने वातावरण बनाउने दाबी गरे । अध्यक्ष गुरुङले जुलाई ९ मा न्युयोर्कमा आदिवासी जनजाति दिवसको आयोजना गरिएको र यो दिवसलाई ऐतिहासिक बनाउन सबैलाई आग्रह गरे ।महासचिव चौधरीले सम्पूर्ण संघसंस्थाहरुलाई अझै सक्रिय भएर लाग्न आग्रह गर्दै त्यसको नेतृत्वका लागि फिप्ना सधैं तयार रहेको बताए ।"
बेइजिङमा 'टुरिजम प्याकेज' बेच्दै नेपाली व्यवसायी,"बेइजिङ — अन्तर्राष्ट्रिय ट्राभल प्रदर्शनी (बीआईटीई-२०२५) चीनको राजधानी बेइजिङस्थित छाओयाङ जिल्लामा पर्ने चाइना अन्तर्राष्ट्रिय प्रदर्शनी केन्द्रमा चलिरहेको छ ।शुक्रबारदेखि सुरुप्रदर्शनीको ऊर्जा, जलस्रोत तथा सिँचाइमन्त्री दीपक खड्का शनिबार अवलोकन गर्न पुगेका थिए ।शाङ्हाई सहयोग संगठन अन्तर्गत ऊर्जामन्त्रीस्तरीय सम्मेलनमा भाग लिन चीन आएका मन्त्री खड्का चच्याङ प्रान्तबाट व्यक्तिगत यात्राका सिलसिलामा बेइजिङ आएका यो मौका जुरेको थियो । शनिबार प्रदर्शनीस्थलमा बेइजिङस्थित नेपाली दूतावासका कर्मचारीहरू पनि पुगेपछि नेपाली प्रदर्शकहरु उत्साहित भए ।नेपाल पर्यटन बोर्डका वरिष्ठ प्रबन्धक सुमन घिमिरेले छिमेकी मुलुक चीन नेपालका लागि पहिलेदेखि पर्यटकीय स्रोत मुलुक भएकाले चीनमा आयोजना हुने कुनै पनि पर्यटन प्रवर्धनमूलक कार्यक्रमलाई प्राथमिकतामा राखेको बताए । घिमिरेका अनुसार नेपालले कला, संस्कृति, होलिडे, बुद्धिजम लगायतका विषयलाई पर्यटन प्याकेजमा राखेको छ ।पर्यटन बोर्डका वरिष्ठ अधिकृत गोपाल पोखरेलका अनुसार यो प्रदर्शनीबाट धेरै पर्यटकीय प्याकेज सेल हुने प्रतीक्षामा ट्राभल एजेन्सीहरू छन् ।नेपालले तीन दिने मेलामा उच्च गुणस्तरका पर्यटन सेल पहिचान गर्ने, सहकार्य बैठक आयोजना गर्ने र बीटूबी सत्रहरू राखेर नेपालको विविध सौन्दर्य प्रदर्शन गरिरहेका छन् ।प्रदर्शनी स्थलमा पर्ल होलिडेज प्रालि, आउटसाइन एडभेन्चर प्रालि, नेपाल हिमालयन इन्टरनेशनल ट्राभल कम्पनी प्रालि, जर्नी डीएमसी प्रालि, हिमालय सेफ्टी ट्रेक्स एन्ड एक्सपिडिसन प्रालि, ड्र्यागन होलिडेज प्रालि, एक्सेसिबल एडभेन्चर प्रालि/फ्रेन्ड्स एडभेन्चर टोली प्रालिले टुरिजम प्याकेज सेल गरिरहेको पर्ल होलिडेका रामशरण न्यौपानेले कान्तिपुरलाई बताए ।‘पर्यटनले संसारलाई जोड्छ, बेइजिङले विश्वको ध्यान मोड्छ’ भन्ने नारा राखिएको यस प्रदर्शनीमा नेपाल सहित जापान, माल्दिभ्स, रूस, क्युबा, काजकिस्तान, भियतनाम लगायतका देश र क्षेत्रका पर्यटन उद्यमी, एजेन्सीहरू, पर्यटन उत्पादन आपूर्तिकर्ताहरू र पर्यटन सेवा ब्रान्ड प्रदर्शनीमा आकर्षित भएका छन् । प्रदर्शनी आज सकिँदै छ ।"
न्युयोर्कको सडकमा नेपाली मेला,"अमेरिका — अमेरिकाको मुख्य सहर न्युयोर्कमा शनिबार एकदिने नेपाली मेला आयोजना गरिएको छ । न्युयोर्कको ज्याक्सन हाइटस्थित सडकमा नेपाली खाना, संस्कृति र मौलिकताको प्रचार गर्ने उद्देश्यले ‘हिमालयन स्ट्रिट एवम् हाम्रो मेला’ आयोजना गरिएको हो ।निम्जी, ओम र दिपेनको संयुक्त आयोजनामा आयोजित उक्त मेलामा नेपाली खाना, मौलिक वस्तुहरू, सांस्कृतिक पहिचान झल्काउने सामग्रीहरू साथै नेपाल प्रतिनिधित्व गर्ने विभिन्न स्टलहरू राखिएका थिए । ३७ वटा स्टल रहेको मेलामा नेपाली, भारतीय, दक्षिण एसियालीमूलका समुदायसँगै पर्यटकहरूको समेत घुइँचो लागेको थियो ।मेलामा नेपाली सांगीतिक ब्यान्ड र स्थानीय नेपाली मूलका कलाकारहरूले प्रस्तुत गरेको कार्यक्रमले अमेरिकी नागरिकहरू समेत झुमेका थिए ।मेलामा न्युयोर्क राज्यका सांसद स्टेफन रागा र क्वीन्स नगर अध्यक्ष डोनोभान रिचर्ड्स जुनियरको सह प्रायोजन तथा न्युयोर्कस्थित नेपाल सरकार पर्यटन प्रवर्द्धकको सहकार्य रहेको थियो । मेलालाई प्रभावकारी बनाउन ‘एनवाई नेपाली काम पोस्ट’ र ‘च्याम्पियन मार्सल आर्ट्स क्लब’ले पनि सहकार्य गरेका थिए ।नेपालको पर्यटन प्रवर्द्धन, अमेरिकामा नेपाली वस्तुहरूको पहुँच विस्तार तथा स्थानीय नेपाली व्यवसायको प्रवर्द्धनका लागि मेला आयोजना गरिएको आयोजक दिपेन्द्र लामाले जानकारी दिए । मेलाले नेपाली व्यवसायी तथा नेपालका मौलिक वस्तुहरूको व्यापारलाई प्रत्यक्ष रूपमा फाइदा पुर्‍याएको दाबी पनि उनले गरे ।मेलाले नेपालको पर्यटन प्रवर्द्धनमा महत्त्वपूर्ण भूमिका निर्वाह गरेको न्युयोर्कका लागि नेपाल सरकारका पर्यटन प्रवर्द्धक गोकुल श्रेष्ठले बताए । ‘आगामी दिनमा आयोजना गरिने मेलालाई थप प्रभावकारी बनाइनेछ,’ उनले भने, ‘अर्को पटक स्टल थप्नेछौँ र स्थानीयको सहभागिता अझै बढाउनेछौँ ।’मेलामा प्रदर्शन गरिएका वस्तुहरू तथा नेपालका मौलिक खानाले स्थानीय नागरिकलाई आकर्षित गरेको आयोजकहरूको दाबी छ । मेलामा नेपालसम्बन्धी विभिन्न जानकारीमूलक पुस्तकहरू समेत वितरण गरिएको थियो । मेला स्थानीय सरकारका प्रतिनिधि तथा राज्यसभा सांसदहरूले अवलोकन गरेका थिए ।"
नेपाल-अस्ट्रेलिया व्यापार सहकार्यबारे भिक्टोरियामा कार्यक्रम,"काठमाडौँ — नेपाल र अस्ट्रेलियाबीचको अन्तर्राष्ट्रिय व्यापारिक सहकार्य, सांस्कृतिक आदान–प्रदान र आपसी संलग्नता प्रवर्द्धन गर्ने उद्देश्यले अस्ट्रेलियाको भिक्टोरिया राज्यमा अन्तर्राष्ट्रिय व्यापार मञ्चले एक कार्यक्रम गरेको छ ।भिक्टोरियास्थित विन्डम सिटी काउन्सिलको स्पार्क इनोभेसन हबमा आयोजित कार्यक्रम वेरिबी व्यापार तथा पर्यटन संघ (डब्लुबीटीए) र अस्ट्रेलियन काउन्सिल फर मल्टिकल्चरल इन्टरप्रेन्योर्स (एसीएमई) ले संयुक्त रूपमा गरेको हो । कार्यक्रममा नेपालबाट धौलागिरी एड्भेन्चर सहयोगीको रूपमा जोडिएको थियो ।कार्यक्रमका विशेष आकर्षणको रूपमा त्रैमासिक म्यागेजिन 'फ्रम हिमालयज टु ओसन' (हिमालदेखि महासागरसम्म) सार्वजनिक गरिएको थियो । म्यागेजिनमा नेपाल–अस्ट्रेलिया सम्बन्धका विविध पाटाहरू समेटिएको‌ छ।म्यागेजिनमा द्विपक्षीय सम्बन्ध, कूटनीति, संस्कृति, व्यापार, पर्यटन, उद्यमशीलता, युवा सहभागिता तथा साझा उपलब्धिबारे सामग्री समावेश छन् । कार्यक्रमका वाल्टर एस. विलागोन्जालो (ओएएम) ले यस्ता मञ्चहरूले विभिन्न देशका उद्यमीहरूबीच संवाद र सहकार्यलाई प्रोत्साहन गर्ने बताए ।पूर्वमेयर तथा काउन्सिलर जेनी बरेरा, बीना महार्जन, सल्लाहकार जिम ग्रिसबर्ट, रामकुमार श्रेष्ठ, इयान ग्रीन (ओएएम), रिनु मोक्तान लगायतका वक्ताहरूले नेपाल–अष्ट्रेलिया सहकार्यलाई थप मजबुत बनाउने विषयमा जोड दिए ।कार्यक्रमका अवसरमा धौलागिरी एड्भेन्चर प्रालि र मौलिक फिल्म्स प्रालिका तर्फबाट दान घिसिङले‌ वाल्टर एस. विलागोन्जालो, डेबोरा डिकिन्सन र राजेन्द्र महार्जनलाई नेपाल अस्ट्रेलिया सम्बन्धमा उल्लेखनीय योगदानको लागि सम्मान गरे । त्यस अवसरमा घिसिङले वेरबरीमा एसियाली महोत्सव गर्ने घोषणा समेत गरे ।काउन्सिलर ज्यासमिन हिलले कार्यक्रममा सहभागी सबैलाई धन्यवाद दिँदै विन्डम सिटीको बहुसांस्कृतिक समुदायको भूमिकाबारे चर्चा गरिन् । कार्यक्रममा नेपाली र अस्ट्रेलियन विभिन्न संस्थाका प्रतिनिधिहरूको उपस्थिति थियो ।"
चीनको खुनमिङमा जारी दक्षिण एक्स्पो मेलामा नेपालको उपस्थिति,"बेइजिङ — नेपालको सक्रिय सहभागिता रहने गरेको चीन-दक्षिण एसिया एक्स्पो बिहीबारदेखि चीनको दक्षिणी युनान प्रान्तको खुनमिङ सहरमा सुरू भएको छ ।सन् २०१३ मा प्रथम संस्करण आयोजना हुँदा तत्कालीन उपराष्ट्रपति परमानन्द झाले उपस्थिति जनाएको यो एक्स्पो चीनले दक्षिण एसियालाई बजार प्रवर्द्धन गर्न सुरुवात गरेको एउटा मञ्च हो । एक्स्पोसँगै २९औं खुनमिङ आयात-नियात मेला पनि जारी छ ।विगतमा उपराष्ट्रपति, सभामुख, मन्त्री लगायतको उपस्थिति रहने एक्स्पोको नवौं संस्करणमा भने नेपालबाट राजदूतको सहभागिता रह्यो । चिनियाँ राष्ट्रिय जन कांग्रेसको स्थायी समितिका उपाध्यक्ष वाङ तोङमिङले उद्घाटन समारोहमा बोल्दै दक्षिण एसियाली देशका नेता तथा व्यापारिक प्रतिनिधिहरूलाई स्वागत गरे ।उनले हालैका वर्षहरूमा चीन र दक्षिण एसियाली देशहरूले खुलापन, सहयोग र समावेशीकरणको भावनालाई पालना गरेको बताउँदै विभिन्न क्षेत्रमा व्यावहारिक सहयोगलाई गहन पारिएको, आर्थिक तथा व्यापारिक विकासको राम्रो गति कायम राखिएको र सबै देशका जनतालाई फाइदा पुग्ने परिणामहरू हासिल गरेको कुरा औंल्याए । उनले भने, ‘दुई पक्षबीचको पारस्परिक लाभदायक सहयोगले चीन र दक्षिण एसियाली जनताबीचको परम्परागत मित्रतालाई गहिरो बनाउन बलियो जग बसालेको छ । क्षेत्रीय विकासका लागि उदाहरण स्थापित गरेको छ ।’चीनले दक्षिण एसियाली देशहरूको विकाससँग आफ्नो विकासलाई अझ नजिकबाट एकीकृत गर्ने इच्छा प्रकट गर्दै वाङले शान्ति, समृद्धि, सुन्दरता र मित्रताको आधारमा चीनले निरन्तर रणनीतिक पारस्परिक विश्वास बढाउने, बहुपक्षीयताको दृढतापूर्वक रक्षा गर्ने, व्यावहारिक सहयोग, पारस्परिक सिकाइ र लाभलाई सक्रिय रूपमा अघि बढाउने सुनाए । उनले थपे, ‘छिमेकी देशहरूको लागि साझा भविष्य भएको समुदायको निर्माणलाई गर्ने र सुखद भविष्य सिर्जना गर्ने चीनको अभिलाषा हो ।’समारोहमा चीनका लागि नेपाली राजदूत कृष्णप्रसाद ओलीले सहभागिता जनाए ।ओलीले चीन र नेपालबीच दौत्य सम्बन्ध स्थापनाको भएको ७०औं वार्षिकोत्सव भएको स्मरण गर्दै व्यापार, पर्यटन, कृषि, ऊर्जा, सूचना प्रविधि, कनेक्टिभिटी, स्वास्थ्य लगायतका क्षेत्रमा चिनियाँ लगानी सहयोग अपेक्षित भएको बताए । नेपाल भूपरिवेष्ठित नभएर चीनसँगको सहकार्य भूजडित भएको भन्दै उनले पोखरा र खुनमिङ सहरबीच सहर सम्बन्ध रहेको र त्यहाँस्थित चिनियाँ नागरिकलाई नेपाल भ्रमणको निम्तो दिए ।क्षेत्रीय आदानप्रदानका लागि चीनले राम्रो मञ्च उपलब्ध गराएको भन्दै राजदूत ओलीले प्राकृतिक स्रोत, सांस्कृतिक विविधता, जीवन्त बजार तथा विशाल सम्भाव्यताका कारण दक्षिण एसियासँग सहयोग र सहकार्य बढाउनु आवश्यक रहेको चर्चा गरे ।साझा विकासका लागि एकता र सहयोग भन्ने नाराका साथ नवौं चीन-दक्षिण एसिया एक्स्पो जुन १९ तारिखदेखि २४ तारिखसम्म जारी रहनेछ । चीनको वाणिज्य मन्त्रालय र युनान प्रान्तीय जनसरकारले संयुक्त रूपमा आयोजना गरेको यो गतिविधि नै चीन र दक्षिण एसियाली देशहरूबीचको महत्त्वपूर्ण आर्थिक र व्यापारिक आदानप्रदान गतिविधिमध्ये एक हो । अफगानिस्तान, भुटान, बंगलादेश, लाओस, म्यानमार, माल्दिभ्स, श्रीलंका, युएई भियतनाम लगायत देशहरूले विभिन्न मञ्च तथा प्रदर्शनीमा भाग लिएको एक्स्पोमा नेपालबाट १२० भन्दा बढी प्रदर्शकहरूले सहभागिता जनाएका छन् ।मेलाका कूल १७ पेभेलियनमा राखिएका १२ सय स्टलमध्ये १२० स्टलमा नेपाली व्यवसायीले हस्तकला, बुद्ध मूर्ति, चिया, कफी, पस्मिना, काष्ठकला, मूर्तिकला, थाङ्का, नेपाली कागजका उत्पादन, रुद्राक्ष, बुद्धचित्त, जडीबुटी लगायतका वस्तुहरू प्रदर्शनीमा राखेका छन् । हस्तकलात्मक वस्तुहरुको महत्त्व घट्दै गएको र नेपालको राजनीतिक तहबाट पनि बेवास्ता हुँदै आएकाले पहिलेको तुलनामा व्यापारिक सरगर्मी कम भएको प्रदर्शनमा सहभागी युनाइटेड ह्यान्डीक्राफ्ट इन्डस्ट्रिजका सुरेश ढकालले कान्तिपुरसँग बताए । उनले भने, ‘नेपालको नयाँ उत्पादन नै केही भएन । त्यसमाथि राजनीतिक वातावरणले पनि प्रभाव पारेको छ ।’नेपालबाट पनि प्रदर्शनीप्रति खासै चासो नदेखाइएकोमा उनले खल्लो लागेको बताए । हरेक देशका प्रतिनिधिहरूले आआफ्ना स्टलमा पुगेर हौसला बाँड्दै हिँडेको भन्दै उनले भने, ‘प्रदर्शनीमा सबैभन्दा ठूलो ४ वटा कक्ष मेरै छन्, तर कुनै नेपाली विशिष्ट पाहुनाको अनुहार देखिएको छैन ।’प्रदर्शनको पहिलो दिन सीमित अवलोकनकर्ताले मात्रै प्रवेश पाएको, दोस्रो दिन वर्षा भएकोले शनिबार वा आइतबारको बिदामा व्यापार बढ्ने आसमा उनी छन् ।प्रथम एक्स्पो २०१३ मा उपराष्ट्रपति झा, २०१४ मा प्रधानमन्त्री सुशील कोइराला, २०१५ मा वाणिज्यमन्त्री सुनीलबहादुर थापा, २०१६ मा उपराष्ट्रपति नन्दबहादुर पुन, सन् २०१७ मा बाह्य मुलुक अन्तर्गत काठमाडौंमा, २०१८ मा पुनः पुन, २०१९ २०२३ मा रामसहायप्रसाद यादवले, २०२४ मा राष्ट्रिय सभाकी उपाध्यक्ष विमला घिमिरेले भाग लिएकी थिइन् । बाह्य मुलुक र कोरोना महामारी बाहेक प्रायः सबैजसो एक्स्पोमा नेपालको उच्च सहभागिता रहने गरेको नेपाल-चीन कार्यकारी परिषद्का अध्यक्ष अनुपरञ्जन भट्टराईले स्मरण गरे ।चाइना डेलीका अनुसार बिहीबारदेखि चीनको दक्षिण पश्चिममा जारी एक्स्पोका विभिन्न फोरममा ७३ देश, क्षेत्र र अन्तर्राष्ट्रिय संस्थाका प्रतिनिधिहरूका साथै २,५०० भन्दा बढी उद्यमहरूको सहभागिता छ।"
बेइजिङमा चीन-नेपाल सगरमाथा साहसिक पर्यटन तथा संस्कृति कार्निभल,"बेइजिङ — विश्वको सर्वोच्च शिखर सगरमाथाका चिनियाँ आरोहीहरूले हिमालमा बढ्दो प्रदूषण तथा अनियन्त्रित भीडभाडप्रति चिन्ता प्रकट गरेका छन् । बेइजिङस्थित नेपाली राजदूतावासले आयोजना गरेको चीन-नेपाल सगरमाथा साहसिक पर्यटन तथा संस्कृति कार्निभल-२०२५ मा सहभागी पर्वतारोहीहरूले आफ्नो हिमाल आरोहणको अनुभव सुनाउँदै जलवायु परिवर्तनका कारण पग्लँदो हिउँ र बढ्दो प्रदूषणतर्फ नेपाल सरकारले ध्यान दिनुपर्ने सुझाव दिए ।चीनको शनचन माउन्टेनियरिङ तथा आउटडोर स्पोर्ट्स् एसोसियसन र द पेलिओटसँग मिलेर नेपाली दूतावासले ३ जना नेपाली र ७० भन्दा बढी चिनियाँ पर्वतारोहीहरूलाई आमन्त्रण गरेको थियो । कार्यक्रममा नेपालको परम्परागत संस्कृति झल्किने विशेष प्रस्तुती गराइएको थियो । चीनमा अध्ययनरत विभिन्न विद्यार्थीहरूको समूहले नेपाली मौलिक गीतसंगीतमा परम्परागत नृत्य देखाए । समता बज्राचार्य, अनुश्री कुइँकेल, चेतना तिवारी, यशस्वी बज्राचार्य, श्रेया बेलबासे र आर्जु खड्काले स्वागत नृत्य देखाएपछि नेपालबाट संस्कृति, पर्यटन तथा नागरिक उड्ययनमन्त्री बद्री पाण्डेले भिडियो सन्देश पठाए ।चीनका लागि नेपाली राजदूत कृष्णप्रसाद ओली र भिडियोमार्फत् नेपालका लागि चिनियाँ राजदूत छन सोङले नेपाल-चीन मित्रता र पर्यटकका लागि नेपालको हिमाली पर्यटन तथा हिमाली आकर्षणबारे चर्चा गरे । कार्यक्रममा बान्के फाउन्डेसन तथा डीप-रक् ग्रुपका मानार्थ अध्यक्ष एवं संस्थापक वाङ् श्ले सम्बोधन गरे भने राजदूत ओलीले तयार पारेको गीत ‘हिमालय’ प्रस्तुत गरिएको थियो । नेपाल पर्यटन बोर्डकी वरिष्ठ प्रबन्धक अर्चना केसीले प्रस्तुति दिइन् भने ‘नेपाल की छोरी हुँ म’ बोलको सांस्कृतिक नृत्यमा सबिना गोपालीले नेपाली दूतावासदेखि केही मिटरको दूरीमा रहेको फोर सिजन होटलको हल तताइदिइन् ।कार्यक्रममा चिनियाँ तथा नेपाली पर्वतारोहीहरुले आफ्नो यात्रा अनुभव सुनाउनुका साथै नेपालको पर्वतारोहण पर्यटनका संभाव्यताबारेमा जानकारी दिए । कार्यक्रममा भाग लिनका लागि नेपालबाट चर्चित आरोही पूर्णिमा श्रेष्ठ सहित मिङ्मा शेर्पा र मिङ्मा जी बेइजिङ आएका थिए ।एकै सिजनमा तीन पटक सर्वोच्च शिखर सगरमाथा आरोहण गरेकी पर्वतारोही तथा पत्रकार पूर्णिमा श्रेष्ठले सगरमाथासहित विश्वका विभिन्न हिमाल आरोहण गरिसकेकी छन् । कार्यक्रम अवधिमा ३ जना नेपाली पर्वतारोहीका साथै ७० जना चिनियाँ आरोही र पेलिओट अध्यक्ष, शनचन माउन्टेनियरिङ तथा आउटडोर स्पोर्टस् सम्बद्ध पदाधिकारीहरूलाई सम्मान गरिएको थियो ।सांस्कृतिक मारुनी नृत्य ‘वारि तुँवालो पारी तुवाँलो’बाट अम्बिका घिमिरेले दर्शकको मन जितेकी थिइन् भने इसिमोड र सगरमाथा प्रदूषण नियन्त्रण समितिले तयार पारेको ‘सेभ द स्नो’ विषयक घोषणा जारी गरियो । साथसाथै इसिमोडका पेमा ग्यात्सो डीजी, एसपीसीसीका छिरिङ शेर्पालगायतले भिडियो सन्देश दिए । पर्वतारोहीका भिडियो वृत्तचित्र पनि सो अवसरमा देखाइएको थियो ।"
बेइजिङस्थित श्वेत चैत्यमा सांस्कृतिक सप्ताह,"बेइजिङ — नेपाल-चीन दौत्य सम्बन्ध स्थापनाको ७०औं वर्षगाँठ एवम् चिनियाँ सांस्कृतिक सम्पदा दिवसको उपलक्ष्यमा बेइजिङस्थित अरनिकोकृत श्वेत चैत्य परिसरमा शनिबारदेखि सांस्कृतिक सप्ताह सुरू भएको छ ।बेइजिङस्थित नेपाली राजदूत कृष्णप्रसाद ओली, बेइजिङ नगर सम्पदा विभाग, क्यापिटल सङ्ग्रहालय र श्वेत चैत्य व्यवस्थापन कार्यालयका पदाधिकारीहरु लगायतले संयुक्त रुपमा सांस्कृतिक सप्ताहको सुरूवात गरेका छन् ।कार्यक्रमलाई सम्बोधन गर्दै चीनका लागि नेपाली राजदूत ओलीले सांस्कृतिक प्रदर्शन र आदानप्रदानले नेपाल चीन साझा सांस्कृतिक सम्पदाहरूलाई अझ समृद्ध बनाउने विश्वास प्रकट गरे । उनले भने, ‘यसले हाम्रो पारस्परिक समझदारी र सद्भावनालाई बढावा दिनेछ र युवा पुस्ताहरूमा मित्रतालाई अगाडि बढाउनेछ ।’नेपाल र चीनबीचको पुरानो सामाजिक-सांस्कृतिक र जनस्तरीय सम्बन्धलाई सम्बोधन गर्ने ऐतिहासिक स्मारकहरूमध्ये १३औं शताब्दीमा नेपाली वास्तुकार अरनिकोले बनाएको श्वेत चैत्य र शान्सी प्रान्तको माउन्ट वुथाईमा रहेको चैत्य युगौंदेखि दुई देशबीचको आत्मीयताको गाथा भएको राजदूत ओलीले बताए ।नेपाल र चीन बीचको मित्रता शान्तिपूर्ण सहअस्तित्वका पाँच सिद्धान्तमा आधारित रहेको भन्दै राजदूत ओलीले नेपाल सधैं एक-चीन नीतिमा प्रतिबद्ध रहेको सुनाए ।पाँचौं शताब्दीमा चिनियाँ भिक्षुहरू फा सियान र सुआन चाङले हिमालय पार गरेको र नेपाली विद्वान बुद्धभद्रले चीन यात्रा गरेको स्मरण गर्दै उनले राजकुमारी भृकुटीको तिब्बत साइनो चीन नेपाल जोड्ने अर्को अध्याय भएको चर्चा गरे ।ऐतिहासिक सांस्कृतिक अन्तरक्रियाहरूमा आधारित भएर कनेक्टिभिटी, पर्यटन, शैक्षिक आदानप्रदानका क्षेत्रहरू विस्तृत भएको बताउँदै ओलीले भने, ‘बेल्ट एन्ड रोड इनिसिएटिभ र ग्लोबल डेभलपमेन्ट इनिसिएटिभमा नेपालको समर्थनले हाम्रो सम्बन्धलाई अझ सुदृढ बनाएको छ । चीनले नेपाललाई एक विश्वसनीय मित्र र लामो समयदेखिको विकास साझेदारको सहयोग गरेको छ ।’काठमाडौंबाट भिडियो सन्देश जारी गर्दै चिनियाँ राजदूत छन सुङले सन् २०२५ मा चीन र नेपालबीच कूटनीतिक सम्बन्ध स्थापना भएको ७०औँ वर्षगाँठ हुनुका साथै आपसी सम्बन्ध मजबुत रहेको चर्चा गरे । दुई सभ्यताहरूबीचको आदानप्रदान र पारस्परिक सिकाइलाई प्रवर्द्धन गर्न, जनता-जनताबीचको आदानप्रदानलाई विस्तार गर्न र हिमालयपारिको चीन-नेपाल मित्रतालाई नयाँ उचाइमा पुर्‍याउन यस्ताखालका कार्यक्रम विशेष उपयोगी हुने पनि उनको धारणा थियो ।कार्यक्रममा नेपाली दूतावासकी मिनिस्टिर रोशन खनाल, प्रथम सचिव मनहरी दंगाल लगायत पदाधिकारीहरू, काम वा अध्ययनका सिलसिलामा यहाँ रहेका नेपालीहरू तथा बेइजिङ नगरपालिकाका सम्पदा संस्कृति हेर्ने निकायका जिम्मेवार व्यक्तिहरू, कार्यक्रममा भाग लिन आएको रोटरी क्लब अफ भादगाउँका प्रतिनिधिहरू लगायतको उपस्थिति थियो ।नेपाली दूतावासकी कन्सुलर सबिता नकर्मीले नेपालमा पर्यटन अवसर विषयक प्रस्तुति दिएकी थिइन् । चीन नेपालमा पर्यटक पठाउने दोस्रो ठूलो मुलुक भएको चर्चा गर्दै नकर्मीले नेपालको साहसिक, आध्यात्मिक तथा जैविक विविधतायुक्त पर्यटनले चिनियाँहरूको मन जित्नेमा दुई मत नरहेको बताइन् ।चीनमा जुन महिनामा सांस्कृतिक तथा प्राकृतिक सम्पदा दिवस मनाउने गरिन्छ । यसै सन्दर्भमा चीनका विभिन्न स्थलहरूले भव्य सांस्कृतिक गतिविधिहरूको आयोजना गर्छन् । बेइजिङ महानगरको सम्पदा ब्यूरोका साथै क्यापिटल सङ्ग्रहालय र श्वेतचैत्य व्यवस्थापन कार्यालय लगायतको सहकार्यमा सन् २०२५ बेइजिङ ह्वाइट प्यागोडा कल्चरल विक' कार्यक्रमको श्रृंखला जुन १४ देखि जुन २० सम्म बेइजिङ ह्वाइट प्यागोडा टेम्पलमा जारी रहनेछ ।कार्यक्रममा रोटरी क्लब अफ भादगाउँले उपहार स्वरुप स्वयम्भू चैत्य प्रदान गरेको थियो । स्वयम्भूको हस्तान्तरण गर्दै क्लबकी अध्यक्ष उमा कार्कीले नेपाल चीन सम्बन्ध थप प्रगाढ बन्ने विश्वास व्यक्त गरिन् । बुद्धले देखाएको बाटो अनुरुप दया, क्षमा, विश्वास र बुझाइ पनि आगामी दिनमा बढ्दै जाने उनको विश्वास थियो ।यस सांस्कृतिक सप्ताहमा प्रमुख पाँच खण्डहरू रहने जनाइएको छ । उद्घाटन समारोहपछि विशेष प्रदर्शनी, सांस्कृतिक अन्तर्क्रियाहरू, प्रदर्शनीलगायत १० भन्दा बढी सांस्कृतिक गतिविधि रहेको आयोजकले जानकारी दिएको छ ।"
पेरिसमा मनाइयाे कुमारीको रथ र लाखे नृत्यसहित नेपाली मेला,"काठमाडौँ — नेपालका विभिन्न जनजातिको वेशभूषा तथा संस्कृति झल्काउने नृत्य प्रदर्शन र विभिन्न नेपाली परिकारसहित पेरिसमा २०औं नेपाली मेला आयोजना गरिएको छ ।पेरिसको ब्वा द भाँसेन पार्कस्थित बुद्धको विशाल मूर्ति रहेको पार्कमा नेपाली सांस्कृतिक गृहले नेपालको प्रचार–प्रसार गर्न मेला आयोजना गरेको हो । शनिबार र आइतबार चलेको मेलामा नेपालीलगायत सयौं फ्रान्सेली सहभागी भए ।काठमाडौं उपत्यकाको मौलिक पर्व कुमारीको रथका साथै लाखे नाचले नेपाली र फ्रान्सेलीलाई विशेष आकर्षण गर्‍यो । मम, पानी रोटी, दालभात, सेलरोटी, चनाचटपटे, पकाउडा, लड्डु, पानीपुरी, अचारलागयत नेपाली परिकारले नेपालको यात्रा सम्झाएको फ्रान्सेलीहरुले बताए । नेपालका विविध क्षेत्रको प्रवद्र्धन र पर्यटनको प्रचार गर्न नेपालबारे विशेष विज्ञाता हासिल गरेका फ्रान्सेली र नेपालीले तामाङ संस्कृति, रोल्वालिङ क्षेत्र, नेपालको भूकम्पीय जोखिम, नेवारी संस्कृति, समुदायलगायत आधा दर्जनभन्दा बढी विषयमा प्रस्तुति दिए ।डोको, खर्पन, डालो, ढिकी, चर्खे पिङ, खाद्य सामग्रीलगायत नेपालका विभिन्न हस्तकलाका सामग्री प्रदर्शन र बिक्री गरिएको थियो । ‘भित्र झट्ट पस्दा त मलाई नेपालको कुनै गाउँ पसे जस्तो अनुभव भयो,’ सात पटका नेपाल भ्रमण गरेका फ्रान्सेली पत्रकार माथ्यु आलेख्जेन्डरले कान्तिपुरसित भने ।तामाङ सेलो, झ्याउरे, लोकगीतलगायत दर्जनौं गीतमा देखाइएको नृत्यले फ्रान्सेलीलाई विशेष आकर्षण गरेको थियो । साँझ सुकर्म सांगीतिक समूहले सांगीतिक साँझसमेत आयोजना गरेको थियो ।पेरिसस्थित नेपाली राजादूत सुधीर भट्टराईले नेपाली मेलाको उद्घाटन गर्दै नेपालमा १४२ जातजाति रहेको र त्यति नै भाषा बोलिने भएकाले पर्यटकका लागि विश्वमै एक आकर्षक थलोका रुपमा रहेको दाबी गर्दै फ्रान्सेलीहरुलाई नेपाल घुम्न आग्रह गरे। नेपालको भौगोलिक, सामाजिक, सांस्कृतिका विविधता र नेपालीले गर्ने अतिथि सत्कार विश्वकै अब्बल र अनुपम रहेको उनको भनाइ छ ।नेपाल, नेपाली संस्कृति र सम्पदाको प्रचारप्रसार गर्न र आफ्नो संस्कृति बालबालिकामा पुस्तान्तरण गर्न पनि मेला आयोजना गरिएको नेपाली सांस्कृतिक गृहका अध्यक्ष नन्द कुमार थेबेले कान्तिपुरलाई बताए ।"
त्रिविको उपकुलपतिमा अर्यालद्वय र केसी सिफारिस,"काठमाडौँ — त्रिभुवन विश्वविद्यालयको उपकुलपतिमा तीन जनाको नाम सिफारिस भएको छ। प्राध्यापक दिपक अर्याल, निमित्त उपकुलपति खड्ग केसी र प्राध्यापक विनिल अर्यालको नाम सिफारिस भएको प्रधानमन्त्री कार्यालय निकट स्रोतले जनाएको छ।शिक्षामन्त्री तथा सहकुलपति रघुजी पन्त संयोजकत्वको सिफारिस समितिले प्रधानमन्त्री तथा कुलपतिलाई नाम सिफारिस गरेको हो। तीन मध्ये एकलाई प्रधानमन्त्रीले उपकुलपति नियुक्त गर्नेछन्।चैत १५ देखि त्रिवि उपकुलपतिविहीन छ। सिफारिस भएका दिपक अर्याल जलवायु विज्ञानका प्राध्यापक तथा उक्त विभागका पुर्व प्रमुखसमेत हुन्। केसी अन्तर्राष्ट्रिय सम्बन्ध विभाग र विनिल अर्याल विज्ञान, प्रविधि सकायका प्राध्यापक हुन्। अर्याल विज्ञान सकायका पूर्व डिन समेत हुन्। उनीहरु तिनै जना सत्तारुढ एमाले निकट प्राध्यापक हुन्।उपकुलपति केशरजंग बरालले चैत १५ गते राजीनामा दिएपछि रेक्टर केसीलाई निमित्त उपकुलपतिको जिम्मेवारी दिइएको छ।"
शिक्षा ऐन तुरुन्त जारी गर्न नेविसंघको माग,"काठमाडौँ — नेपाल विद्यार्थी संघले तत्काल शिक्षा ऐन जारी गर्न माग गरेको छ । संघका अध्यक्ष दुजाङ शेर्पाले मंगलबार प्रेस विज्ञप्ति जारी गर्दै शिक्षा ऐन जारी गर्न सरकारसँग माग गरेका हुन् ।नेपाल सरकार, शिक्षक महासंघ तथा आन्दोलनरत पक्षबीच यही असार १५ भित्रै विद्यालय शिक्षा विधेयक, २०८० जारी गर्ने लिखित सहमति भए पनि ऐन नआउनु अत्यन्तै खेदजनक र गैरजिम्मेवारीपूर्ण भएको विद्यार्थी संघको आरोप छ । संघले शिक्षा विधेयक सार्वजनिक गर्न ढिलाइ गर्नु सरकार र राजनीतिक दलहरूको गैरजिम्मेवारीपनको पराकाष्ठा भएको उल्लेख गरेको छ । विज्ञप्तिमा भनिएको छ, 'शिक्षा जस्तो दूरगामी प्रभाव पार्ने विषयमा सरकारको उदासीनता गम्भीर चिन्ताको विषय हो ।'नेपालको संविधानले माध्यमिक तहसम्मको शिक्षा निःशुल्क र अनिवार्य हुने व्यवस्था गरे पनि संस्थागत र सामुदायिक विद्यालयबीचको भिन्न शुल्क प्रणालीका कारण दुईवटा फरक शिक्षा प्रणालीको विरोधाभासपूर्ण अवस्था सिर्जना भएको संघको भनाइ छ ।संघले विद्यालय शिक्षा ऐनमा शिक्षक छनोटमा सतप्रतिशत खुला प्रतिस्पर्धा, इसीडी सहजकर्तालाई शिक्षकका रूपमा मान्यता, अस्थायी तथा राहत शिक्षकलाई ‘गोल्डेन ह्यान्डसेक’ राहत प्याकेज, शिक्षकको मर्यादा, क्षमता र सेवा सुविधा वृद्धि, प्रविधिमैत्री, वैज्ञानिक र गुणस्तरीय शिक्षा प्रणालीको व्यवस्थालगायत विषय ऐनमा समेट्न सुझाव दिएको छ ।संघले तत्काल विद्यालय शिक्षा ऐन जारी नगरे आन्दोलनमा जान बाध्य हुने चेतावनी दिएको छ ।"
त्रिविको ताला तत्काल खोल्नू : सर्वोच्च,"काठमाडौँ — त्रिभुवन विश्वविद्यालयमा ३४ दिनदेखि जारी तालाबन्दी खुलाउन सर्वोच्च अदालतले बुधबार अन्तरिम आदेश दिएको छ । न्यायाधीश नृपध्वज निरौलाको इजलासले तालाबन्दी नगर्न/नगराउन, ताला लगाएको भए खोल्न/खोलाउन गृह मन्त्रालय, प्रहरी प्रधान कार्यालय र प्रहरी वृत्त कीर्तिपुरका नाममा अन्तरिम आदेश जारी गरेको हो ।त्रिविको उपकुलपति, रेक्टर, रजिस्ट्रार, सेवा आयोगलगायत कार्यालयमा भएको तालाबन्दी खुलाउन माग गर्दै अधिवक्ता महेश भट्टराईलगायतले सर्वोच्चमा मंगलबार रिट दर्ता गराएका थिए ।रिटमा गृह मन्त्रालय, प्रहरी प्रधान कार्यालय, जिल्ला प्रशासन कार्यालय काठमाडौं, प्रहरी वृत्त कीर्तिपुर, उपकुलपति, रजिस्ट्रार कार्यालयलाई विपक्षी बनाइएको थियो । त्रिवि आंशिक प्राध्यापक केन्द्रीय समितिका अध्यक्ष गोकुल लेछवा लिम्बू, सह–अध्यक्ष राजेन्द्र आचार्य, महासचिव वैकुण्ठ थापा र अखिल क्रान्तिकारी त्रिविका कार्यवाहक अध्यक्ष शिवराज भट्टलाई पनि विपक्षी बनाइएको थियो ।माघमा सकिएको स्नातक तहको भर्ना खुलाउनुपर्ने माग राख्दै आएका शंकरदेव, सरस्वती, पब्लिक युथ, सानोठिमी क्याम्पसका नेविसंघमा आवद्ध १४/१५ जना स्ववियु पदाधिकारीले गत १४ जेठमा उपकुलपति कार्यालय तोडफोड गर्दै तालाबन्दी गरेका थिए । आंशिक प्राध्यापक संघले ३० जेठमा उपकुलपतिसहित रजिस्ट्रार, रेक्टर र सेवा आयोग कार्यालयमा तालाबन्दी गरेको थियो ।नेविसंघ केन्द्रीय समिति र स्ववियुबाट निर्वाचितले तालाबन्दीको आधिकारिक जिम्मेवारी लिएका छैनन् । विश्वविद्यालयले तोडफोडमा संलग्नलाई कारबाही गर्न प्रहरीमा उजुरी दिएको थियो । त्यसपछि काठमाडौं प्रहरी परिसरले सार्वजनिक सम्पत्ति तोडफोडमा संलग्न २ जनालाई पक्राउ गरेर अभद्र व्यवहारमा मुद्दा चलाउन जिल्ला प्रशासन कार्यालय काठमाडौंमा बुझाएको थियो तर उनीहरू भोलिपल्टै छुटे ।सार्वजनिक सम्पत्ति तोडफोडमा अर्कै कमजोर मुद्दा चलाइएको भन्दै प्रहरीसहित गृह प्रशासनको आलोचना हुँदै आएको छ । तोडफोडमा संलग्नहरू गृहमन्त्री रमेश लेखकनिकट रहेकाले संरक्षण गरिएको प्राध्यापकहरूको गुनासो छ । त्रिवि पदाधिकारीले तोडफोडमा संलग्नलाई कारबाहीको दायरामा नल्याइएको गुनासो प्रधानमन्त्री तथा कुलपति केपी शर्मा ओली, गृहमन्त्री लेखक, शिक्षामन्त्री तथा सहकुलपति रघुजी पन्तलाई गर्दै आएका थिए ।आंशिक प्राध्यापक संघले भने तालाबन्दीको जिम्मेवारी लिँदै पदाधिकारी र कर्मचारीलाई कार्यालय आउजाउ र बाहिर बसेर कामकाज गर्न पनि अवरोध गर्दै आएको छ । त्रिविले विद्यावारिधि गरेर अनुसन्धानमा सक्रियलाई अन्तर्वार्ताबाट उपप्राध्यापक, सहप्राध्यापक र प्राध्यापक नियुक्ति गर्ने ‘फास्ट ट्र्याक’ प्रक्रिया अघि बढाएपछि असन्तुष्टि राख्दै संघले तालाबन्दी गरेको हो । त्रिवि कार्यकारी परिषद्को सिफारिसमा सेवा आयोगले ‘फास्ट ट्र्याक’ बाट १ सय २० प्राध्यापक नियुक्ति गर्न जेठ अन्तिम साता विज्ञापन प्रकाशन गरेको थियो । त्रिविले विश्वविद्यालय अनुदान आयोगमार्फत २०७६ र २०७८ मा पनि त्यही विधिबाट केही सहप्राध्यापक र प्राध्यापक नियुक्ति गरेको थियो ।संघले भने १८ साउन २०८१ मा भएको सहमतिअनुसार आंशिकलाई करारमा नियुक्ति गर्नुको सट्टा विस्थापन गर्न खोजिएको जनाएको छ । अनुभवका आधारमा सबैले प्रतिस्पर्धा गर्न पाउने गरी विज्ञापन खुलाउनुपर्ने आंशिक प्राध्यापकहरूको माग छ । अध्यक्ष लिम्बूले विज्ञापन रद्द गरेर आंशिक प्राध्यापकको माग पूरा नभएसम्म तालाबन्दी जारी राख्ने चेतावनी दिँदै आएका थिए ।त्रिविमा आंशिकमा नियुक्ति गर्ने, स्वतः करारमा नियुक्त गर्ने र करारबाट सीमित प्रतिस्पर्धाबाट स्थायी गर्ने अभ्यास चल्दै आएको छ । सर्वोच्च अदालतले भने आन्तरिक प्रतिस्पर्धा गर्न नमिल्ने भन्दै त्यसमा पटक–पटक रोक लगाएको छ ।अध्यापक र विद्यार्थीकै तालाबन्दीका कारण त्रिविका प्रमुख प्रशासनिक कार्यालय ठप्प छ । निमित्त उपकुलपति खड्ग केसी, रेक्टर दुविनन्द ढकाल, रजिस्ट्रार केदार रिजाल १४ जेठयता कीर्तिपुरस्थित कार्यकक्ष फर्केका छैनन् । असुरक्षाका कारण उनीहरू कार्यालय जान नसकेको कर्मचारीहरू बताउँछन् । त्रिवि सेवा आयोगका अध्यक्ष घनश्याम भट्टराई, सदस्य अजय भट्टराई पनि ३ सातादेखि कार्यालय जान पाएका छैनन् । त्रिविका कतिपय पदाधिकारी र कर्मचारीले पुल्चोकस्थित इन्जिनियरिङ अध्ययन संस्थानको डिन कार्यालय, स्मृति भवनलगायत निकायबाट कामकाज गर्दै आएका छन् । अन्यत्र बसेर कामकाज गर्दा पनि तालाबन्दी गर्ने आंशिक प्राध्यापक संघका अध्यक्ष लिम्बूलगायतले अवरोध गर्दै आएको उनीहरू बताउँछन् ।"
त्रिविको ताला खुलाउन गृह मन्त्रालय र प्रहरीलाई सर्वोच्चको आदेश,"काठमाडौँ — त्रिभुवन विश्वविद्यालयमा ३४ दिनदेखि जारी तालाबन्दी खुलाउन सर्वोच्च अदालतले बुधबार अन्तरिम आदेश जारी गरेको छ ।सर्वोच्चले गृह मन्त्रालय, प्रहरी प्रधान कार्यालय र प्रहरी वृत्त कीर्तिपुरको नाममा तालाबन्दी नगर्नु/नगराउनु, ताला लगाएको भए खोल्नु/खोलाउनु भनेर अन्तरिम आदेश जारी गरेको त्रिविका कानुनी सल्लाहकार नारायण खनालले बताए । न्यायाधीश नृपध्वज निरौलाको इजलासले आदेश दिएको हो ।अधिवक्ता महेश भट्टराईलगायतले त्रिविको उपकुलपति, रेक्टर, रजिष्ट्रार, सेवा आयोगलगायत कार्यालयमा भएको तालाबन्दी खुलाउन माग गर्दै सर्वोच्चमा रिट दर्ता गराएका थिए । मंगलबार दर्ता भएको रिटमा गृह मन्त्रालय, प्रहरी प्रधान कार्यालय, जिल्ला प्रशासन कार्यालय काठमाडौं, प्रहरी वृत्त कीर्तिपुर, उपकुलपति, रजिष्ट्रार कार्यालयलाई विपक्षी बनाइएको थियो ।त्रिवि आंशिक प्राध्यापक केन्द्रीय समितिका अध्यक्ष गोकुल लेछवा लिम्बु, सहअध्यक्ष राजेन्द्र आचार्य, महासचिव बैकुण्ठ थापा र अखिल नेपाल राष्ट्रिय स्वतन्त्र विद्यार्थी युनियन क्रान्तिकारी त्रिविका कार्यवाहक अध्यक्ष शिवराज भट्टसमेत विपक्षी थिए ।जेठ १४ गते नेविसंघबाट विभिन्न क्याम्पसमा स्ववियुमा निर्वाचित केही पदाधिकारीले उपकुलपति कार्यालयमा तोडफोड गर्दै तालाबन्दी गरेका थिए । त्यस्तै आंशिक प्राध्यापक संघले जेठ ३० गते उपकुलपतिसहित रजिष्ट्रार, रेक्टर र सेवा आयोग कार्यालयमा तालाबन्दी गरेको थियो ।नेविसंघ केन्द्रीय समिति र स्ववियुबाट निर्वाचितहरुले भने तालाबन्दीको आधिकारिक जिम्मेवारी लिएका छैनन् । प्राध्यापक संघले भने तालाबन्दीको जिम्मेवारी लिँदै पदाधिकारी, कर्मचारीलाई कार्यालय आउजाउ र बाहिर बसेर कामकाज गर्न पनि अवरोध गर्दै आएको छ ।"
विद्यालय शिक्षा विधेयक चाँडै आउँछ : शिक्षामन्त्री पन्त,"काठमाडौँ — राष्ट्रिय सभाको आजको बैठकमा शिक्षा, विज्ञान तथा प्रविधिमन्त्री रघुजी पन्तले सरकारले विद्यालय शिक्षा विधेयक नरोकेको र शीघ्र प्रस्तुत गरिने स्पष्ट पारेका छन् ।‘विनियोजन विधेयक, २०८२’ अन्तर्गत शिक्षा, विज्ञान तथा प्रविधि मन्त्रालयसम्बन्धी शीर्षकमाथि उठाइएका प्रश्नहरूको जवाफ दिँदै मन्त्री पन्तले केही विषयमा सहमति जुटाउनुपर्ने देखिएकाले केही दिनका लागि विधेयक स्थगन गरिएको जानकारी दिए।शिक्षक महासंघसँग भएको सहमतिअनुसार यही असार १५ गतेभित्र विधेयक प्रस्तुत गरिने समयसीमा तोकिएको थियो। विद्यालय शिक्षा विधेयक विभिन्न समयमा भएका सम्झौता समेट्ने गरी अगाडि बढाइएको उनको भनाइ छ।पछिल्लो पटक शिक्षक महासङ्घसँग भएको नौ बुँदे सहमतिअनुसार केही विषयहरू सम्बोधन भइसकेको र त्यसै आधारमा विधेयक अगाडि बढाइएको उनले जानकारी दिए। ती मध्ये अधिकांश बुँदाहरू आगामी आर्थिक वर्षको बजेटमा समेटिएको बताए।मन्त्री पन्तका अनुसार, यो विधेयक आउँदा शिक्षक मात्र होइन, देश र जनताले जित्ने भएकाले सबैभन्दा बढी ध्यान यसैमा केन्द्रित गरिएको छ।शिक्षा क्षेत्र मुलुकको विकास र प्रगतिका लागि महत्त्वपूर्ण रहेकाले आगामी आर्थिक वर्षका लागि सबैभन्दा बढी बजेट यही क्षेत्रमा विनियोजन गरिएको जानकारी दिए। उनका अनुसार, शिक्षा क्षेत्रमा रु २ खर्ब ११ अर्ब बजेट विनियोजन गरिएको छ। यस्तै, रु ७ अर्ब ४७ करोड सहरी विकास मन्त्रालयले विद्यालय पुनः निर्माणका लागि विनियोजन गरेको छ। यो क्षेत्र सरकारको उच्च प्राथमिकतामा रहेको उनले स्पष्ट पारे।शिक्षाको बजेट स्थानीय तहले नै खर्च गर्ने भएकाले असन्तुलन नभएको उनको दाबी छ। शिक्षामा २० प्रतिशत बढी बजेट विनियोजन गर्ने वातावरण क्रमशः बन्ने बताएका छन्।शिक्षा क्षेत्रमा सुधार ल्याउन नयाँ जनशक्ति भर्ना गर्नुपर्ने अवस्था रहेको उल्लेख गर्दै मन्त्री पन्तले महासङ्घसँग भएको सहमति अनुसार ६० प्रतिशत आन्तरिक र ४० प्रतिशत खुला प्रतिस्पर्धाका आधारमा भर्ना गरिने व्यवस्था विधेयकमा समावेश गरिएको जानकारी दिए।निःशुल्क शिक्षाका लागि आगामी आर्थिक वर्षमा यथेष्ट बजेट विनियोजन गरिएको, दिवा खाजालगायत कार्यक्रम अगाडि सारिएको र निजी लगानीमा सञ्चालित विद्यालयहरूलाई नियमनको दायरामा ल्याउन आवश्यक पहल थालिएको उनले बताए।शिक्षामन्त्री पन्तले मुलुकमा शैक्षिक सुधार र शैक्षिक वातावरण निर्माणमा सरकार गम्भीरतापूर्वक लागिरहेको उल्लेख गरे।"
हलेसी तुवाचुङमा उत्कृष्ट विद्यार्थी र विद्यालय पुरस्कृत,"खोटाङ — हलेसी तुवाचुङ नगरपालिकाले एसईईमा उत्कृष्ट हुने विद्यार्थीलाई पुरस्कृत गरेको छ । एसईईमा नगर उत्कृष्ट हुने छात्रा र छात्रलाई नगरपालिकाले पुरस्कृत गरेको हो ।हलेसी तवाचुङ नगरपालिकाका प्रवक्ता कमल गिरीका अनुसार २०८१ को एसईईमा ३.५३ जीपीए ल्याएर छात्रतर्फ नगर प्रथम हुने लक्ष्मी माध्यमिक विद्यालय बडहरेका गणेशकुमार दाहाल, ३.३१ जीपीए ल्याएर छात्रातर्फ नगर प्रथम हुने सरस्वती मावि अर्खौलेकी जेनिसा श्रेष्ठलाई पुरस्कृत गरिएको हो । उनीहरूलाई जनही ५०/५० हजार रूपैयाँ प्रदान गरिएको हो ।त्यस्तै ३.४३ जीपीए ल्याएर छात्रतर्फ नगर दोस्रो हुने च्यास्मिटार माविका सोमन राई र ३.२९ जीपीए ल्याएर छात्रातर्फ दोस्रो हुने महेन्द्रोदय मावि महादेवस्थानकी सोस्तिका राईलाई जनही २५/२५ हजार रूपैयाँ प्रदान गरिएको छ ।कक्षा ४ देखि ९ सम्म नगरस्तरीय परीक्षामा प्रथम र दोस्रो हुने विद्यार्थीलाई पनि पुरस्कृत गरिएको छ । कक्षा ४ मा नगरप्रथम हुने बोझेओढाआर आधारभूत विद्यालय बडहरेकी सुनिता विश्वकर्मा र दोस्रो हुने रोशिका अधिकारीलाई क्रमशः नगद १० हजार र पाँच हजारले पुरस्कृत गरिएको छ । त्यस्तै कक्षा ५ मा बोझेओढार आधारभूत विद्यायलकै काजल विश्वकर्मा प्रथम र उक्त विद्यालयकै मनिष राई दोस्रो भएका छन् ।कक्षा ६ मा बुलापन्थे मावि धितुङका पनिता राई प्रथम, दामोदर महासिंह आवि दुर्छिमकी एन्जलिका राई दोस्रो, कक्षा ७ मा मालिकादेवी मावि बाहुनीडाडाँकी लक्ष्मी राई प्रथम, शान्ति आवि बडहरेकी युनिका राई दोस्रो, कक्षा ८ मा महंकला आवि राजापानीकी रोजिना कार्की प्रथम, ज्योति मावि राजापानीका सविन कार्की दोस्रो भएका छन् ।कक्षा ९ मा बुलापन्थे मावि धितुङका अनिष कटवाल प्रथम र मालिकादेवी बाहुनीडाडाँकी रजिका राई दोस्रो भएकी छन् । सबै तहमा प्रथम हुनेले १० हजार र दोस्रोले पाँच हजार नगद पाएको गिरीले बताएका छन् ।उत्कृष्ट विद्यालयहरूलाई पनि पुरस्कृत गरिएको छ । गिरीका अनुसार कक्षा ४–५ सम्मको बोझेओढार आवि प्रथम, कलंका आवि च्यास्मिटार दोस्रो, देउराली आवि च्यास्मिटार तेस्रो भएका छन् । प्रथम ३० हजार, दोस्रो १५ हजार र तेस्रो हुनेले १० हजार पाएका छन् ।त्यस्तै कक्षा ६–८ मा शान्ति आवि बडहरे प्रथम, मालिकादेवी मावि बाहुनीडाँडा दोस्रो र बुलापन्थे मावि धितुङ तेस्रो भएको छ । उक्त विद्यालयहरूले क्रमशः ४० हजार, २० हजार र १० हजार नगद पाएका छन् ।कक्षा ९ मा दुर्छिम मावि दुर्छिम प्रथम, शान्ति मावि डिकुवा दोस्रो र मालिकादेवी मावि बाहुनीडाडाँ तेस्रो भएका छन् । उक्त विद्यालयहरूले क्रमश: प्रथमले ५० हजार, दोस्रोले ३० हजार र तेस्रो हुनेले १५ हजार नगद प्राप्त गरेका छन् । उक्त पुरस्कार पूर्णखोप सुनिश्चितता नगर घोषणा तथा शैक्षिक सत्र २०८१ एसईई तथा नगरस्तरीय वार्षिक परीक्षा पुरस्कार वितरण तथा सम्मान कार्यक्रमको अवसरमा वितरण गरिएको हो । यसै अवसरमा हलेसी मन्दिर व्यवस्थापन समितिलाई पन्चेबाजा हस्तान्तरण गरिएको छ ।"
वालिङमा एकीकृत पाठ्यक्रम तालिम,"स्याङ्जा — कक्षा १–३ मा अध्यापन गराउने शिक्षकलाई एकीकृत पाठ्यक्रम तालिम संचालन गरिएको छ । रुम टु रिडको प्राविधिक सहयोगमा स्याङ्जाको वालिङ नगरपालिकाले एकीकृत पाठ्यक्रमसम्बन्धी १० दिने कष्टमाइज्ड तालिम संचालन गरेको हो ।शिक्षामा गुणात्मक सुधार ल्याउने उद्देश्यले संचालन गरिएको तालिममा नगरभित्र रहेका ६१ वटा सामुदायिक विद्यालयका कक्षा १–३ मा अध्यापन गराउने शिक्षकको सहभागिता रहेको थियो । असार ५ देखि दुई चरणमा तालिम आयोजना गरिएको हो ।नगर उपप्रमुख कविता तिवारी गैरेले नगरपालिकाले शैक्षिक सुधारका लागि नयाँ कार्यक्रम थप गर्ने योजना अघि सारेको बताइन् । पोसाकमा एकरुपता ल्याउन सामुदायिक विद्यालयका विद्यार्थीलाई पोसाक वितरण गर्ने, प्रत्येक विद्यालयमा योगाभ्यास संचालन गर्ने र सामुदायिक विद्यालयमा संस्थागतजस्तै शैक्षिक गतिविधि संचालन गर्ने तिवारीले सुनाइन् ।रुम टुरिड कार्यक्रम निकै प्रभावकारी रहेको बताउँदै उपप्रमुख तिवारीले आगामी दिनमा कक्षा १–३ का विद्यार्थीले नेपाली मात्र नभई अंग्रेजी विषय पनि स्पष्ट र शुद्ध पढ्ने बानीको विकास गराउने योजना सुनाइन् ।रुम टु रिडले गत वर्ष वालिङ नगरभित्रका २० सामुदायिक विद्यालयमा कार्यक्रम संचालन गरेको थियो । विद्यार्थीमा पढ्ने बानीको विकास र नेपाली उच्चारण शुद्ध भएको कारण यस वर्ष पनि थप २० विद्यालयमा रुम टु रिडको कार्यक्रम संचालन भएको हो ।एकीकृत पाठ्यक्रमसम्बन्धी तालिममा रुम टुरिडको प्राविधिक सहयोगले शिक्षकलाई नयाँ शिक्षण विधि, विद्यार्थीको सक्रिय सहभागिता र पाठ्यक्रमको उद्देश्यअनुसार सिकाई रणनीति विकासमा सहयोग पुर्‍याउने शिक्षा अधिकृत दुर्गा न्यौपानेले बताइन् ।"
विश्वविद्यालय सभामा दुईजना मात्रै स्ववियु सभापति किन ?,"काठमाडौँ — विश्वविद्यालय सभामा स्वतन्त्र विद्यार्थी युनियनका दुई सभापति मात्रै राखिने विद्यमान प्रणाली त्रुटिपूर्ण रहेको भन्दै त्रिचन्द्र क्याम्पसका स्ववियु सभापति गोविन्द कोइरालाले कुलपति एवं प्रधानमन्त्री केपी ओलीलाई पत्राचार गरेका छन् ।अहिले विश्वविद्यालय सभामा दुई जना मात्रै स्ववियु सभापति राख्ने प्रचलन छ । तर ती दुईजना सभापति कसरी छनौट हुन्छन् र कसरी तिनीहरुले देशभरका सम्पूर्ण स्ववियु सभापतिको प्रतिनिधित्व गर्न सक्छन् भन्ने विषय स्पष्ट छैन । अध्यक्ष कोइरालाले विश्वविद्यालय सभामा प्रतिनिधित्व गर्ने दुईजनाको छनौट खुला प्रतिस्पर्धा वा कुनै विधिको निर्वाचनबाट हुनुपर्ने माग गरेका छन् । उनले त्रिवि विद्यार्थी कल्याण परिषद्मा हुने प्रतिनिधित्वको विषयमा पनि कुनै नियम, छनौट प्रणाली वा कार्यविधि नबनेको भन्दै यसलाइ सच्याउनुपर्ने बताएका छन् । विश्वविद्यालय सभामा हुने मनोनयनका विषयमा सभापति कोइरालाले त्रिवि सूचना महाशाखासँग जानकारी मागिएको तर यसबारे कुनै उत्तर नपाएको गुनासो पनि प्रधानमन्त्रीसमक्ष गरेका छन् । कुलपति ओलीलाई सम्बोधन गरिएको पत्रमा लेखिएको छ, 'त्रिवि सभामा प्रतिनिधित्व हुने जस्तो संवेदनशील कुरामा ‌औपचारिक तथा लोकतान्त्रिक प्रक्रियाको अभाव हुनु गैरजिम्मेवार एवं त्रासद् विषय हो ।'सभापति कोइरालाले यस विषयमा कुनै टुंगो नलागेमा स्ववियु सभापतिहरु कानुनी तथा अदालती बाटो अपाउन बाध्य हुने पनि पत्रमा उल्लेख गरेका छन् ।"
एसईईको नतिजा एक साताभित्र सार्वजनिक गर्ने तयारी,"भक्तपुर — यसवर्षको माध्यमिक शिक्षा परीक्षा (एसईई) को नतिजा एक साताभित्र सार्वजनिक गर्ने तयारी भएको छ । राष्ट्रिय परीक्षा बोर्डअन्तर्गत सानोठिमीस्थित परीक्षा नियन्त्रण कार्यालय कक्षा १० का परीक्षा नियन्त्रक गणेशप्रसाद भट्टराईले एसईई परीक्षाको नतिजा सार्वजनिक गर्ने अन्तिम तयारीका साथ तीव्र गतिमा काम भइरहेको बताए ।उत्तरपुस्तिका परीक्षण र सम्परीक्षणको काम सकेर प्राप्तांक इन्ट्री गर्ने काम भइरहेको बताउँदै उनले भने, 'हामीले असारको तेस्रो साताभित्र नतिजा सार्वजनिक गर्ने गरी डेटलाइन तयार गरेका हौँ, कर्मचारी साथीहरूले डबल सिफ्टमा तीव्र गतिले काम गरिरहनुभएको छ । अहिले नम्बर इन्ट्रि गर्ने र रुजु गर्ने काम भइरहेको छ । काम छिटो सकियो, प्रविधिले साथ दियो भने तेस्रो सातादेखि अगाडि तानेर एक साताभित्र नतिजा सार्वजनिक गर्न सकिन्छ, त्यसैका लागि दिनरात काम भइरहेको छ ।'असार ६ गतेभित्रमा नतिजा सार्वजनिक गर्नेगरी कार्यतालिका बने पनि गत २०८१ को चैत २० देखि ०८२ वैशाख १७ गतेसम्म शिक्षकले काठमाडौँमा सडक आन्दोलन गरेको सडक आन्दोलन गरेका कारण नतिजा प्रकाशनमा ढिलाइ हुन पुगेको हो ।गत २०८१ को चैत ७ देखि चैत १९ गतेसम्म सञ्चालन भएको एसईई परीक्षामा करिब पाँच लाख १० हजार विद्यार्थी सहभागी भएका थिए ।"
कर्णाली स्वास्थ्य विज्ञान प्रतिष्ठानको उपकुलपतिमा १५ जनाको आवेदन,"जुम्ला — कर्णाली स्वास्थ्य विज्ञान प्रतिष्ठान शिक्षण अस्पताल जुम्लाको उपकुलपतिमा १५ जनाको आवेदन परेको छ । स्वास्थ्य तथा जनसंख्या मन्त्रालयअन्तर्गत रहेको सिफारिस समितिको सचिवालयमा मंगलबार ५ बजेसम्म १५ जनाको आवेदन परेको हो ।डा. अरुणकुमार सिंहले पनि कर्णाली स्वास्थ्य विज्ञान प्रतिष्ठानको उपकुलपति हुनको लागि आवेदन दिएका छन् ।इच्छुक योग्य उम्मेदवारलाई आवेदन दिन गत बुधबार सार्वजनिक सूचना आह्वान गरिएको थियो । कर्णाली, बीपी कोइराला, पाटन र पोखरा स्वास्थ्य विज्ञान प्रतिष्ठानमा उपकुलपति नियुक्ति प्रक्रिया अघि बढाइएको स्वास्थ्य तथा जनसंख्या मन्त्रालयले जनाएको छ ।कर्णाली स्वास्थ्य विज्ञान प्रतिष्ठानको उपकुलपतिमा आवेदन दिनेहरुमा प्रध्यापक डा. सेशनन्द सञ्जेल, डा. उत्सव चापागाईं, प्राध्यापक डा. प्रमोदकुमार सर्राफ, डा. पवजजंग रायमाझी, डा. पुजन रोकाया, डा. सूर्यमान मेन्याङ्बो, डा एलिजा श्रेष्ठ, डा. डबलबहादुर धामी, डा. कालु शर्मा सुवेदी, डा. विष्णुप्रसाद शर्मा रहेका छन् ।यसैगरी डा. प्रमोद यादव, डा. श्रीकृष्ण गिरी, डा. लक्ष्मीनारायण सिंह र डा. अरुणकुमार सिंहले पनि उपकुपतिमा आवेदन दिएका हुन् ।यसअघि उपकुलपतिको आवेदन दिएका डा. पुजन रोकाया कर्णाली स्वास्थ्य विज्ञान प्रतिष्ठानको अस्पताल निर्देशक हुन् । डा. डबलबहादुर धामी निमित्त उपकुलपति तथा शिक्षाध्यक्ष हुन् । यसअघि कर्णाली स्वास्थ्य विज्ञान प्रतिष्ठानको उपकुलपति डा. मंगल रावल थिए ।"
विदेशी सम्बन्धन लिएर सञ्चालित कलेजमाथि छानबिन गर्न माग,"काठमाडौँ — नेपाल विद्यार्थी संघ (नेविसंघ) ले विदेशी सम्बन्धन लिएर नेपालमा सञ्चालित कलेजका गतिविधिमाथि छानबिन गर्न माग गरेको छ । त्यस्ता कलेजहरूले विदेशी सम्बन्धनको नाममा ठगी गरिरहेको र त्यस्ता कार्यमा सरकारी संयन्त्रकै संरक्षण रहेको नेविसंघको आरोप छ ।बुधबार नेविसंघका केन्द्रीय सदस्य भूपेन्द्रसिंह थेबे नेतृत्वको टोलीले शिक्षा विज्ञान तथा प्रविधिमन्त्री रघुजी पन्तलाई भेटेर ध्यानाकर्षण पत्र बुझाउँदै विदेशी नामधारी, स्तरहीन र शंकास्पद संस्थाहरूलाई अनुगमन गरी नियमनको दायरामा ल्याउन माग गरेको हो ।नेविसंघले त्यस्ता कलेजहरूमाथि तत्कालै अनुगमन गरी कारबाहीको प्रक्रिया अघि बढाउन मन्त्रालयको ध्यानाकर्षण गराएको छ । संघले एकातिर देशका गौरवशाली विश्वविद्यालयलाई स्रोत, साधन र अधिकारविहीन बनाइएको, र अर्कोतिर विदेशी कलेजहरूले मनलाग्दी विद्यार्थी भर्ना गर्ने र मनपरी शुल्क लिएर अभिभावकको रगत–पसिनाको कमाइ चुस्ने गरिरहेकोप्रति आक्रोश व्यक्त गरेको छ ।नेविसंघले यो विषय केवल भर्ना र शुल्कको मात्र नभइ नेपालको राष्ट्रिय स्वाभिमान, शैक्षिक सार्वभौमिकता र भविष्यको पुस्तामाथिको संगठित हमला भएको समेत जनाएको छ । 'नेपाली मुद्रा विदेश पलायन भइरहेको छ, हाम्रा आफ्नै प्राज्ञिक संस्थाहरूको अपमान भइरहेको छ र भविष्यमा कुनैपनि अन्तर्राष्ट्रिय निकायमा मान्यता नपाउने कागजको खोस्टोलाई 'विश्वस्तरीय डिग्री' भनेर बेचिँदैछ,’ नेविसंघले बुझाएको ज्ञापनपत्रमा लेखिएको छ, 'यो बौद्धिक उपनिवेशीकरण र शैक्षिक लुटतन्त्रलाई राज्य आफैँले संरक्षण गरिरहेको हाम्रो ठहर छ ।'संघले विदेशी सम्बन्धनका नाममा खुलेका सम्पूर्ण कलेजहरूको वैधानिकता, आर्थिक कारोबार र शैक्षिक गुणस्तरमाथि छानबिन गर्न तत्काल एक उच्चस्तरीय न्यायिक छानबिन आयोग गठन गर्न माग गरेको छ ।अन्तर्राष्ट्रियस्तरमा शंकास्पद र वरीयतामा नपरेका विश्वविद्यालयसँग सम्बन्धन लिएका कलेजलाई तत्काल कालोसूचीमा राखी सम्बन्धन खारेज गर्नसमेत संघले माग गरेको छ । नेविसंघले तत्कालै शिक्षा ऐन जारी गर्न र शिक्षा क्षेत्रको सुधारका लागि सरकारले विगतदेखि गर्दै आएका प्रतिबद्धता पूरा गर्नसमेत मन्त्री पन्तको ध्यानाकर्षण गराएको छ ।"
त्रिविमा २ सय ७५ उपप्राध्यापक माग्दा ९१ मात्रै पदपूर्ति,"काठमाडौँ — त्रिभुवन विश्वविद्यालय सेवा आयोगले विभिन्न सङ्कायअन्तर्गतका विषयमा २ सय ७५ उपप्राध्यापक माग्दा ९१ जना मात्रै स्थायी पदपूर्ति हुने भएका छन् ।आयोगले सञ्चालन गरेको परीक्षामा समग्रमा ३३ प्रतिशत आवेदक मात्रै उत्तीर्ण भएको प्रशासकीय प्रमुख विष्णु अर्यालले जनाए ।‘कतिपय विषयमा माग सङ्ख्या भन्दा बढी उम्मेदवारमा पनि पास भएका छन्,’ उनले भने, ‘कतिपय विषयमा माग सङ्ख्याअनुसार लिखित परीक्षामा नै उत्तीर्ण नभएपछि पद रिक्त रहने भएको छ ।’आयोगले पछिल्लो पटक २ सय ७५ उपप्राध्यापक पदमा विज्ञापन खुलाएको थियो । लोकसेवा आयोगको सहभागितामा सञ्चालित लिखित परीक्षामा ९१ जना उत्तीर्ण भएका हुन् भने १ सय ८४ पद रिक्त जाने भएको छ ।कानुन, सूचना प्रविधि, कम्प्युटर एप्लिकेसन, इतिहास, खेलविज्ञान, परामर्श मनोविज्ञान, हिन्दी, अर्थशास्त्र शिक्षा, इतिहास शिक्षा, जनसङ्ख्या शिक्षा, मैथिली र विज्ञान शिक्षा विषयमा पास प्रतिशत शून्य रहेको छ ।सेवा आयोगले उपलब्ध गराएको तथ्याङ्कअनुसार कानुनमा २२ जना उपप्राध्यापक माग गर्दा एक जना पनि पास भएनन् । ३० जना लिखित परीक्षामा सहभागी भएका थिए । इतिहासमा २ जना, कम्प्युटर एप्लिकेशनमा २ जना उपप्राध्यापक माग गर्दा पास सङ्ख्या शून्य रह्यो ।ठूलो सङ्ख्यामा पदपूर्तिका लागि दरखास्त आह्वान गरेका विषयमा पनि आवश्यक सङ्ख्यामा पदपूर्ति हुन सकेको छैन । व्यवस्थापन सङ्कायअन्तर्गत ७५ जना उपप्राध्यापकका लागि विज्ञापन माग्दा ५ जना मात्रै उत्तीर्ण भएको आयोगको तथ्याङ्क छ ।अंग्रेजी विषयका लागि २५ जना माग्दा ७, अर्थशास्त्रमा १५ जना उपप्राध्यापक माग्दा १२, अंग्रेजी शिक्षामा १४ जना माग्दा १२ जना, समाजशास्त्रमा १२ जना माग्दा ११ जना लिखित परीक्षामा सफल भएका छन् । गणित शिक्षामा ८ जनाका लागि विज्ञापन आह्वान गर्दा २ जना, जनप्रशासनमा ८ पदमध्ये १ पदमा मात्रै, नेपाली शिक्षामा ८ पदमा ३ जना मात्रै उत्तीर्ण भए । सेवा आयोगले २०७७/०७८ मा प्रकाशित विज्ञापनको नतिजा सार्वजनिक गरेको हो ।"
