शीर्षक,विवरण
शिक्षा संकायबाहेक अध्ययन गरेकाले पनि शिक्षक लाइसेन्स लिन पाउने,"काठमाडौँ — विद्यालय शिक्षा विधेयकमा शिक्षा संकायबाहेक अध्ययन गरेकाले पनि लाइसेन्स परीक्षा दिन पाउने भएका छन्। आइतबार सिंहदबारमा बसेको शिक्षा, स्वास्थ्य तथा सूचना प्रविधि समितिले विधेयकमा यस्तो प्रावधान राख्न सहमति जुटाएको हो।त्यस्तै, शिक्षकहरूले प्रत्येक पाँच वर्षमा पुनर्ताजगी तालिम लिनुपर्ने प्रावधान समेत विधेयकमा समावेश गर्ने सहमति भएको छ।बैठकले शिक्षा संकायबाहेककाले पनि लाइसेन्सको परीक्षा दिने पाउने सहमति गरेको समितिका सभापति अम्मरबहादुर थापाले बताए। अब विद्यालय तहको शिक्षक हुन जुनसुकै विषय पढेकाले पनि अध्ययन अनुमति पत्र लिन पाउने भएका छन्।विधेयकमा शिक्षकलाई पुनर्ताजगी तालिम दिने जिम्मेवारी तीन तहकै सरकारलाई दिने व्यवस्था गरिएको छ। विद्यालय शिक्षा विधेयकलाई आजै प्रतिवेदनसहित संसद्‌मा पेश गर्नेगरी समिति छलफलमा जुटेको छ।अहिले बालविकास कर्मचारीका विषयमा छलफल जारी छ । अधिकांश सांसदहरुले बालविकास कर्मचारीहरुलाई पनि शिक्षक सरह मान्नुपर्ने धारणा राखेका छन्।"
प्रधानमन्त्री ओली मड्रिडमा,"स्पेन — विकासका लागि वित्तसम्बन्धी संयुक्त राष्ट्रसङ्घको चौथो अन्तरराष्ट्रिय सम्मेलनमा सहभागी हुने सिलसिलामा प्रधानमन्त्री केपी शर्मा ओली यहाँ आइपुगेका छन्।प्रधानमन्त्री ओलीलाई यहाँस्थित अडोल्फो सौरेज बराजाज अन्तरराष्ट्रिय विमानस्थलमा स्पेनका लागि नेपाली राजदूत शनील नेपाल, संयुक्त राष्ट्रसङ्घका लागि नेपालका स्थायी प्रतिनिधि लोकबहादुर थापा र स्पेनको विदेश मन्त्रालयका वरिष्ठ अधिकारीहरुले स्वागत गरेका थिए।प्रधानमन्त्री ओली नेतृत्वको प्रतिनिधिमण्डल आज साँझ सम्मेलनस्थल सेभिल्ला पुग्ने कार्यक्रम छ ।"
सर्वोच्चको न्यायाधीशमा प्रस्तावित पौडेल भन्छन् : समयमा फैसला दिने विषय मेरो प्राथमिकतामा रहन्छ,"काठमाडौँ — सर्वोच्च अदालतको न्यायाधीशमा प्रस्तावित श्रीकान्त पौडेलले फरक मुद्दा व्यवस्थापन कार्य आफ्नो अधिकतम प्रयास रहने बताएका छन्।उनले कुनै पनि मुद्दामा समयमा फैसला दिनुपर्ने कुरामा आफ्नो प्राथमिकता रहने बताए।संसदीय सुनुवाई समितिको आइतबारको बैठकमा बोल्दै उनले यस्तो बताएका हुन्। उनले न्यायिक प्रक्रिया पारदर्शी, पूर्वानुमानयोग्य तथा छिटो छरितो बनाउन वैज्ञानिक मुद्दा व्यवस्थापनको रुपमा उच्च अदालत तथा जिल्ला अदालतमा लागू गरिएको फरक मुद्दा व्यवस्थापन पद्धतिमा आवश्यक परिमार्जन गर्ने कुरामा जोड दिने बताए।इजलासको बहसको समय व्यवस्थापन आफ्नो प्राथमिकतमा रहने उनको भनाइ छ। बार र बेन्चलाई व्यवस्थित बनाएर जाने भन्दै उनले अनलाइन मुद्दा दर्ता, न्यायालयमा सूचना प्रविधिको विकासमा पनि आफ्नो जोड रहेको बताए। न्यायिक सुशासन कायम गर्न आफ्नो सक्रिय सहभागिता रहने उनको भनाइ छ।उनले भने, ‘फरक मुद्दा व्यवस्थापन कार्य छ। फरक मुद्दा व्यवस्थापन भनेको न्यायिक प्रक्रिया पारदर्शी, पूर्वानुमानयोग्य तथा छिटो छरितो बनाउन वैज्ञानिक मुद्दा व्यवस्थापनको रुपमा उच्च अदालत तथा जिल्ला अदालतमा लागू गरिएको फरक मुद्दा व्यवस्थापन पद्धतिमा आवश्यक परिमार्जन गर्ने, यसलाई थप पूर्वाधार चाहिन्छ, यो आइटीबेस छ । आवश्यक पूर्वाधार छैन । सफ्टवेयर नभएका कुराहरु छन् । तर यसलाई सर्वोच्च अदालतमा पनि लागू गर्न जरुरी छ । यसलाई विस्तार गर्नसके न्यायपालिकाप्रति जुन अनास्था छ, जुन मुद्दा ढिलो भयो भन्ने, पूर्वानुमान योग्य बनाउन यसले धेरै काम गर्दछ । त्यसको लागि म प्रयत्नशिल रहनेछु । इजलासको बहसको समय व्यवस्थापन मेरो प्राथमिकतामा रहनेछ । मुद्दाको परिस्थितिअनुसार मुद्दामा बहसको समय व्यवस्थापन गर्न, अनावश्यक पेशी स्थगितलाई निरुत्साहित गर्न, इजलासले सयम व्यवस्थापन गर्न, जटिल मुद्दामा बहसको माग गर्न बार एशोसिएशन लगायतका नियकासँग नियमित छलफल गर्न समय व्यवस्थापन गर्न म पहल गर्नेछु ।’"
त्रिविको उपकुलपति खुला प्रतिस्पर्धाबाट नियुक्त गर्न माग गर्दै नेविसंघले थाल्यो दबाब अभियान,"काठमाडौँ — नेपाल विद्यार्थी संघ (नेविसंघ)ले त्रिभुवन विश्वविद्यालयको उपकुलपति योग्यता प्रणालीमा आधारित खुला प्रतिस्पर्धाबाट नियुक्त हुने व्यवस्था गर्न माग गर्दै दबाब अभियान थालेको छ।केन्द्रीय अध्यक्ष दुजाङ शेर्पाले आइतबार मातहतका क्याम्पस इकाइ समितिहरूलाई निर्देशन दिँदै योग्यता प्रणालीमा आधारित खुला प्रतिस्पर्धाबाट त्रिभुवन विश्वविद्यालयका उपकुलपति नियुक्त गर्न दबाबस्वरुप चरणवद्ध कार्यक्रमहरू गर्न निर्देशन दिएका छन्।'त्रिभुवन विश्वविद्यालयको नेतृत्व हाल निमित्तवादमा चलिरहेको छ। विद्याविद्यालयका पदाधिकारीबाट आफ्ना व्यक्तिगत अभिष्ट पूरा गर्न ऐन विपरीत मनपरी ढंगले विनियम, निर्देशिका, कार्यविधि निर्माण गरी जारी गरिएको विषय संसदीय समितिहरूसम्म छलफलको विषय बन्नु लज्जास्पद हो भन्ने हाम्रो बुझाइ छ,' शेर्पाले भनेका छन्, 'हाम्रो लामो संघर्षपछि बनेको उपकुलपति छनोट तथा सिफारिस सम्बन्धी कार्यविधि, २०८० लाई लत्याउँदै फेरि विश्वविद्यालयको उपकुलपति लगायत पदाधिकारी दलीय भागबन्डाको आधारमा नियुक्ति गर्ने प्रपञ्च भइरहेको छ। यस्तो हुनुहुँदैन। उपकुलपति योग्यता प्रणालीमा आधारित खुला प्रतिस्पर्धाबाट नियुक्त गरिनुपर्छ।'उनले प्राजिक योग्यता, पारदर्शिता र मर्यादालाई लत्याउँदै राजनीतिक भागबन्डा र सत्ता नजिकका समूहको स्वार्थपूर्ति गर्ने नियतले पदपूर्ति प्रक्रिया अगाडि बढिरहेको बुझिएको भन्दै त्यसलाई रोक्न नेविसंघले देशव्यापी आन्दोलन थालेको बताए।पहिलो चरणमा विश्वविद्यालयमा प्रतिस्पर्धाबाट उपकुलपति नियुक्तिको विषयमा क्याम्पसहरूमा सचेतना कार्यक्रम, त्यस्तो माग गर्दै हस्ताक्षर संकलन, पत्रकार सम्मेलन, सार्वजनिक छलफल कार्यक्रमहरू गर्न लागिएको उनले बताए।त्यस्तै, दलीय भागबण्डामा आधारमा गरिन लागिएको नियुक्तिविरुद्ध संयुक्तरुपमा विरोध पत्र तयार गरी बुझाउने, क्याम्पसमा क्रियाशिल संघ, संगठन र स्वतन्त्र समूहसमेतहरुलाई अभियानमा जोड्ने र एकीकृतस्वरुपको संयुक्त आन्दोलन गर्ने व्यवस्था गर्न मातहतका सबै क्याम्पस समितिहरुलाई परिपत्र गरिएको उनले बताए।अध्यक्ष शेर्पाले गरेको परिपत्र"
"आज र भोलि विभिन्न १२ जिल्लामा भारी वर्षा हुने सम्भावना, सतर्क रहन अपिल","काठमाडौँ — राष्ट्रिय विपद् जोखिम न्यूनीकरण तथा व्यवस्थापन प्राधिकरणले पश्चिम नेपालका विभिन्न १२ जिल्ला आज आइतबार र सोमबार भारी वर्षाबाट उच्च जोखिममा रहेको जनाएको छ ।प्राधिकरणका प्रवक्ता सुरेन सुनारले जल तथा मौसम विज्ञान विभागका अनुसार पश्चिम नेपालका विभिन्न क्षेत्रमा अति भारीसम्म वर्षा हुनसक्ने भनी विशेष बुलेटिन जारी गरिसकेको र सो आधारमा ती १२ जिल्ला बढी जोखिमा रहेको जानकारी दिए।उनका अनुसार सुदूरपश्चिम प्रदेशको बैतडी, डडेल्धुरा, डोटी, अछाम, कैलाली र कञ्चनपुर, कर्णाली प्रदेशको सुर्खेत, दैलेख र सल्यान, लुम्बिनी प्रदेशको बाँके, बर्दिया र दाङमा भारी वर्षाको जोखिम रहेको छ । अन्य प्रदेशका उच्च पहाडी क्षेत्रका एकदुई स्थानमा भारी वर्षाको सम्भावना रहेको जनाइएको छ ।पछिल्लो २४ घण्टामा प्युठान, डोटी, बागलुङ, कैलालीका केही ठाउँमा भारी वर्षा भएको जल तथा मौसम विज्ञान विभागले जनाएको छ । अहिले देशभर बदली रहेको र कतिपय स्थानमा वर्षा भइरहेको जनाइएको छ ।असार १६ सोमबार बिहानसम्म कर्णाली प्रदेशको पहाडी भूभाग, सुदूरपश्चिम प्रदेश र लुम्बिनी प्रदेशका पहाडी र तराईका भूभागका केही स्थानमा भारीदेखि धेरै भारी वर्षाको सम्भावना छ । साथै अन्य प्रदेशको पहाडी भागका एकदुई स्थानमा पनि भारीदेखि धेरै अतिभारी वर्षाको सम्भावना रहेको जनाइएको छ ।"
कांग्रेसको महाधिवेशन २०८३ मंसिरभित्रै हुनुपर्छ : कोइराला,"चितवन — नेपाली कांग्रेसका नेता शेखर कोइरालाले पार्टीको महाधिवेशन २०८३ को मङ्सिरभित्रै हुनुपर्ने बताएका छन्।आज यहाँ पत्रकारहरुसँग कुरा गर्दै उनले महाधिवेशन समयमा नै गर्न पार्टी पदाधिकारीमा देखिनुपर्ने तदारुकता अझै नदेखिएको बताए। त्यसबाट महाधिवेशनको मिति सर्ने हो कि भन्ने चिन्ता कार्यकर्तामा छाएको उनले बताए।अहिले महामन्त्री गगनकुमार थापा र आफू एकै ठाउँमा रहेको बताउँदै उनले महाधिवेशनमा पार्टी सभापतिसहित सबैलाई एकताबद्ध गराएर अघि बढ्न आफू सक्षम रहेको उल्लेख गरे। फरक प्रसङ्गमा उनले संसद्को गतिरोध अन्त्यका लागि सरकार र विपक्षी दलहरु छलफलमा बस्न जरुरी रहेको बताए।उनले भने, 'विपक्षीलाई पनि साथ लिएर समझदारीमा अगाडि बढ्नुपर्छ । माओवादीलाई साथ लिन सक्नुभयो भने रास्वपा र राप्रपालाई पनि साथ लिनुपर्छ ।' उनले रास्वपा र राप्रपाले गृहमन्त्रीको राजिनामाभन्दा पनि पूर्वप्रधानन्यायाधीशको नेतृत्वमा कमिटी बनोस् भन्ने चाहेको आफ्नो बुझाइ रहेको बताए।"
शीतल निवासमा राष्ट्रपतिको धान रोपाइँ [तस्बिरहरू],काठमाडौँ — राष्ट्रिय धान दिवसका अवसरमा राष्ट्रपति भवन शीतल निवासमा रोपाइँ गरिएको छ ।राष्ट्रपति कार्यालयद्वारा आयोजित रोपाइँ कार्यक्रममा राष्ट्रपति रामचन्द्र पौडेल र उनकी पत्नी सविता पौडेल पनि सहभागी भइन् ।रोपाइँ शुभारम्भ गर्दै राष्ट्रपति पौडेलले कृषिलाई आधुनिकीकरण गर्दै जीवन निर्वाहको आधार मात्र नभएर व्यवसायिक बनाउनुपर्नेमा जोड दिए । कृषिलगायत सबै खाले श्रमको सम्मानको संस्कृति र धान उत्पादनमा प्रोत्साहन दिन प्रतीकात्मक रुपमा रोपाइँमा सहभागी भएको बताए ।कृषि पेसामा निर्भर भई कृषिलाई रोजगारीको आधारस्तम्भका रुपमा परिचित गराउन अग्रसर कृषकहरूलाई अन्नदाताका रूपमा सम्मान गर्नुपर्ने उनको भनाइ थियो ।
"सर्वोच्चमा प्रस्तावित न्यायाधीश पोखरेलले भने-'दबाब, प्रभाव र प्रलोभनबाट माथि उठेर निर्णय गर्छु'","काठमाडौँ — सर्वोच्च अदालतमा प्रस्तावित न्यायाधीश मेघराज पोखरेलले न्यायपालिका स्वतन्त्र र निष्पक्ष हुनुपर्ने बताएका छन्। आइतबार सिंहदरबारमा बसेको संसदीय सुनुवाई समितिको बैठकमा आफ्नो कार्ययोजना प्रस्तुत गर्दै उनले यस्तो बताएका हुन्।उनले कानून व्यवसायीहरु पक्षधर हुने, तर न्यायाधीश निरपेक्ष हुनुपर्ने बताए। आफू न्यायाधीश बनेपछि निरपेक्ष रुपमा काम गर्ने उनको भनाइ थियो। उनले आफू न्यायाधीश भएपछि संविधान, कानून र न्यायको पक्षमा अब्बल सावित गर्ने प्रतिबद्धता जनाए।उनले भने, ‘कानून व्यवसायीहरुले एउटा न एउटाको पक्षधरमै काम गर्नुपर्छ । तर न्यायाधीश भएपछि न्यायाधीशको पक्ष हुँदैन । न्यायकर्मीको जिम्मेवारी पाएँ भने मेरो जुन रोल थियो, त्यसलाई परिवर्तन गरेर संविधान, कानून र न्यायको पक्षमा अब्बल सावित गर्नेछु । न्यायपालिका स्वतन्त्र र निष्पक्ष हुनुपर्छ । त्यस्तो दृष्टिकोण न्यायाधीशले राख्नुपर्छ । यसको लागि न्यायपालिकामा दबाब, प्रलोभनहरु आउनसक्छन् । धम्की आउनसक्छन् । त्यो भन्दा माथि उठेर निर्णय गर्नुपर्छ । कार्यपालिका र व्यवस्थापिकासँगको सम्बन्धमा पनि न्यायपालिकाको भुमिका हुन्छ ।’उनले सबैले संविधानभित्रै रहेर काम गर्नुपर्ने बताए। संविधानको सीमाभित्र रहेर काम गर्न नसके मुलुकमा गतिरोध हुने जिकिर गरे।"
शक्ति पृथकीकरणको सिद्धान्त उल्लंघन हुन थाल्यो : कांग्रेस प्रमुख सचेतक घिमिरे,"काठमाडौँ — नेपाली कांग्रेसका प्रमुख सचेतक श्यामकुमार घिमिरेले शक्ति पृथकीकरणको सिद्धान्त उल्लंघन हुन थालेको भन्दै आपत्ति जनाएका छन्। संसदीय सुनुवाई समितिको आइतबारको बैठकमा बोल्दै उनले यस्तो बताएका हुन्। उनले एकले अर्काको अधिकार क्षेत्रभित्र प्रवेश गर्न थालेको बताए।संसदीय अधिकार क्षेत्रभित्र न्यायालय प्रवेश गर्ने र कार्यपालिकाको अधिकार क्षेत्रभित्र पनि न्यायालय प्रवेश गरेको बताए। उनले न्यायालयको न्यायप्रणाली असाध्यै ढिलो भएको बताए। एउटा फैसला गर्न २० वर्षसम्म लाग्ने स्थितिले न्याय नपाइने जिकिर गरे।उनले भने, ‘न्यायालयको न्यायप्रणाली असाध्यै ढिलो भयो । एउटा मुद्दा सर्वोच्चसम्म गएर फैसला हुँदा १५ देखि २० वर्षसम्म लाग्छ । २० वर्ष नै लाग्ने स्थिति हुँदा मान्छेले न्याय कसरी पाउँछ । यसलाई कसरी छिटो छरितो गर्ने । जिल्ला अदालतमा एक प्रकारको समयसीमा तोकिएको छ । तर सबैभन्दा धेरै बेथिति भनेको सर्वोच्चमा छ । सर्वोच्चमा गएर वर्षौंसम्म एउटा मुद्दा गएर अड्किन्छ ? त्यसलाई कसरी हटाउने ? शक्ति पृथकीकरणको सिद्धान्त आजकाल उल्लंघन हुन थालेको छ । एकले अर्काको अधिकार क्षेत्रभित्र प्रवेश गर्न थालेको छ । संसदीय अधिकार क्षेत्रभित्र न्यायालय प्रवेश गरेर कार्यपालिकाको अधिकार क्षेत्रभित्र पनि न्यायालय प्रवेश गरेको छ ।’प्रमुख सचेतक घिमिरेले संसदमा बोलेका कुराहरुको बारेमा कतै मुद्दा गर्न पनि नपाइने र कारबाही पनि नहुने स्थिति रहेको बताए।"
प्रस्तावित न्यायाधीश पोखरेललाई शर्माको प्रश्न- निष्पक्ष न्याय गर्छु भन्ने आधार के छ ?,"काठमाडौँ — माओवादी केन्द्रका उपमहासचिव एवम् प्रतिनिधिसभा सदस्य जनार्दन शर्माले प्रस्तावित न्यायाधीश मेघराज पोखरेललाई न्यायाधीश भएपछि निष्पक्ष न्याय गर्छु भन्ने आधार के छ ? भन्दै प्रश्न गरेका छन्।आइतवार संसदीय सुनुवाई समितिको बैठकमा बोल्दै उनले प्रस्तावित न्यायाधीश पोखरेललाई निष्पक्ष न्याय दिने आधार के हुन् ? भन्दै प्रश्न गरेका हुन्। केही समय अघिसम्म नेपाल वारको अध्यक्ष भइसकेको व्यक्तिले निष्पक्ष न्याय दिने कुरामा प्रश्न उठ्ने बताए।वार स्वतन्त्र हुनुपर्ने भएपनि नेपालको वार राजनीतिक पक्षधर रहेको जिकिर गरे। वार राजनीतिक धारसँग कुनै न कुनै हिसावले जोडिएको हुने उनको भनाइ थियो।सांसद शर्माले भने, ‘मैले बुझेको वार भनेको राजनीतिक धारासँग जोडिएर प्रतिष्पर्धा हुने गरेको संस्था हो । स्वतन्त्र वार देखिरहेको छैन । हुनुपर्ने त स्वतन्त्र थियो । त्यसभित्र राजनीतिक पक्षधरताको कुरा छ । राजनीतिक पक्षधरताबाट टर्मिनेट भएको कुरा भन्नुभएको छ तर साँच्चि नै निष्पक्ष हुन्छ त ? यो प्रश्न उठ्न सक्छ । कतिपय मुद्दाहरु सुनुवाई नै नगरिदिने भयो । सुनुवाई गर्दा न्याय गर्नेले न्याय पाउँछ, ढिलो गर्दा न्याय हुन्छ त ? यो कर्तव्य हो त ? यि व्यवहार छन् ।’ सांसद शर्माले मुद्दाको सुनुवाई ढिलो गर्दा न्याय हुन्छ ? भन्दै प्रश्न गरे।"
निजी विद्यालयलाई गैरनाफामूलक बनाउँदै लैजाने सहमति,"काठमाडौँ — प्रतिनिधिसभाको शिक्षा, स्वास्थ्य तथा सूचना प्रविधि समितिमा निजी विद्यालय र प्रारम्भिक बालविकास कक्षा (ईसीडी) सञ्चालनका विषयमा सहमति जुटेको छ ।विद्यालय शिक्षा विधेयकमाथिको छलफलमा निजी विद्यालयलाई सेवामूलक, लोककल्याणकारी र क्रमशः गैरनाफामूलक बनाउँदै लैजाने सहमति भएको हो ।शुल्क, छात्रवृत्ति, शिक्षक र कर्मचारीलाई दिने सेवासुविधा, सञ्चालन मापदण्डलगायत विषयमा निजी विद्यालयलाई कडाइपूर्वक नियमन गर्ने व्यवस्था राख्ने सर्वसम्मतिबाट पारित भएको छ । सामुदायिक र निजी विद्यालयमा कक्षा १ मा भर्ना हुनुअघिको ईसीडीलाई दुईवर्षे कार्यक्रमका रूपमा सञ्चालन गर्ने विषयमा पनि सहमति जुटेको छ ।हाल सामुदायिकमा १ र निजी विद्यालयमा ४ वर्षसम्म ईसीडी सञ्चालन हुँदै आएको छ । समिति सभापति अम्बरबहादुर थापाले स्रोत सुनिश्चित गरी सरकारले तोकेको मितिदेखि लागू हुने गरी सार्वजनिक विद्यालयमा प्रारम्भिक बालविकास शिक्षालाई दुईवर्षे कार्यक्रमका रूपमा सञ्चालन गर्न सकिने प्रस्ताव गरेका थिए । उनले कुनै पनि विद्यालयले ईसीडीलाई दुई वर्षभन्दा बढी अवधि हुने गरी सञ्चालन गर्न पाउने छैनन् भन्ने प्रस्ताव समितिको बैठकमा पेस गरेका थिए । उक्त प्रस्ताव सहमतिमा पारित भएको थापाले जनाए ।उपसमितिबाट निजी र ईसीडीको विषयमा सहमति जुट्न सकेको थिएन । निजी विद्यालयलाई निश्चित वर्ष तोकेर गैरनाफामूलक गुठीमा लैजानुपर्ने र अहिलेकै कम्पनी मोडलमा सञ्चालन हुन दिनुपर्नेमा सांसदबीच मतान्तर देखिएको थियो । समितिमा छलफलपछि संविधानको मर्मअनुसार सेवामूलक, लोककल्याणकारी र क्रमशः गैरनाफामूलक बनाउँदै लैजानेमा सांसदहरू एकमत भए ।निजी लगानीका विद्यालयले स्तर तथा शुल्क निर्धारणसम्बन्धी राष्ट्रिय मापदण्डको अधीनमा रही स्थानीय तहले तोकेको शीर्षक र सीमाभित्र मात्र शुल्क लिन पाउने भएका छन् । निजी विद्यालयले उपलब्ध गराउने १० देखि १५ प्रतिशत छात्रवृत्तिलाई पनि पारदर्शी र व्यवस्थित गर्ने सहमति भएको छ । कम्पनी र गैरनाफामूलक (गुठी) मोडलमा निजी विद्यालय स्थापना र सञ्चालन गर्न सकिने व्यवस्थालाई खुला राखिएको छ ।नयाँ संविधान जारी भएपछि २०७३ मा शिक्षा ऐनको आठौं संशोधनले कम्पनी मोडलमा निजी विद्यालय स्थापना गर्न रोक लगाएको थियो । रोक लगाउँदा एकाधिकार बढ्ने मत थियो । निजी विद्यालय सार्वजनिक गुठीमा गए जग्गा खरिद, सवारीसाधन खरिद, शैक्षिक सामग्री र प्रयोगशालाका सामग्रीमा छुटसहित राज्यले प्रोत्साहन गर्ने व्यवस्थासमेत गरिएको छ ।ईसीडीलाई सामुदायिक विद्यालयको संरचनाभित्रै राख्नेमा पनि सहमति जुटेको छ । सभापति थापाले आधारभूत शिक्षा भन्नाले प्रारम्भिक बालविकास शिक्षादेखि कक्षा ८ सम्मको विद्यालय शिक्षा सम्झनुपर्नेछ भनी निर्णायार्थ प्रस्तुत गरे । बाल सहजकर्ताका रूपमा नियुक्ति हुन कम्तीमा कक्षा १२ वा सोसरह परीक्षा उत्तीर्ण गरेको हुनुपर्ने, सेवा प्रवेश तालिम अनिवार्य लिनुपर्ने र उनीहरूको पारिश्रमिक श्रम ऐनअनुसार तोकिएको न्यूनतमभन्दा कम नहुने गरी व्यवस्था गर्नुपर्नेमा पनि सहमति जुटेको छ ।हाल कार्यरत सहजकर्तालाई खुला प्रतियोगिताबाट हुने शिक्षक सेवाको परीक्षामा पहिलो पटक सहभागी हुन उमेरको हद नलाग्ने व्यवस्था गरिएको छ । केही सांसदहरूले सहजकर्ताको सट्टा बालशिक्षक भनी शिक्षकको मान्यता दिनुपर्ने धारणा राखे पनि त्यसमा भने सहमति जुट्न सकेन । शिक्षा मन्त्रालयले बालविकासलाई विद्यालय संरचनामा राख्न र निजीमा पनि दुईवर्षे ईसीडी बनाउन अस्वीकार गर्दै आएको थियो । सांसदहरूले सामुदायिक र निजीमा समान व्यवस्था नहुँदा बालबालिकामाथि विभेद हुने मत राखेपछि शिक्षा मन्त्रालय पछि हटेको हो ।ईसीडीलाई दुईवर्षे बनाउँदा व्ययभार थपिने शिक्षामन्त्री रघुजी पन्तको तर्क थियो । सांसदहरूले बालविकास क्षेत्र मानव जीवनको सबैभन्दा सुरुको चरण रहेको बताउँदै यसलाई विद्यालय शिक्षाभन्दा बाहिर राख्न नहुनेमा जोड दिएका थिए । समितिले उपसमितिबाट सहमति भएविपरीत जिल्लास्थित शिक्षा विकास तथा समन्वय इकाइ कार्यालय यथावत् रहने र प्रदेशबाट कक्षा १० को एसईई परीक्षा सञ्चालन गर्ने निर्णय गरेको छ ।शिक्षामन्त्री पन्तले कार्यालय र एसईई आवश्यक रहेको प्रस्ताव अघि सारेपछि उपसमितिको निर्णय उल्टिएको छ । प्रत्येक जिल्लामा प्रदेश सरकारको शिक्षासम्बन्धी कामसमेत गर्ने गरी कार्यालय रहने सहमति भएको छ । शिक्षक महासंघको मागअनुसार इकाइ कार्यालय राख्नुपरेको शिक्षामन्त्री पन्तले बताए । विद्यालय शिक्षाको अधिकार स्थानीय तहमा गएकाले इकाइ राख्नु संविधान र संघीयता विपरीत हुने सांसदहरूकै मतविपरीत अन्त्यमा सहमति जुटेको थियो । स्थानीय तहले शिक्षकलाई मनोमानी सरुवा र कारबाही गरेको भन्दै त्यसलाई रोक्न कार्यालय आवश्यक हुने सांसदहरूले धारणा राखेका थिए ।विद्यालयको शैक्षिक गुणस्तर अभिवृद्धि, विद्यालय नक्सांकन, शैक्षिक तथ्यांक संकलन, सार्वजनिक विद्यालय सम्पत्ति अभिलेख राख्ने, केन्द्र, प्रदेश र स्थानीय तहसँग समन्वय गर्ने कार्यालयको काम र कर्तव्य तोकिएको छ । प्रदेश सरकारको शिक्षा हेर्ने मन्त्रालयसँग कार्यालयले समन्वय गर्नुपर्ने व्यवस्था गरिएको छ ।समितिमा भएको सहमतिअनुसार माध्यमिक शिक्षा परीक्षा (एसईई) आगामी वर्षदेखि प्रदेशबाटै सञ्चालन हुने भएको छ । उपसमितिले यो विषयलाई हटाए पनि शिक्षा मन्त्रालयले गरेको प्रस्तावमाथि छलफलमा अब प्रदेशले राष्ट्रिय परीक्षा बोर्डको समन्वयमा एसईई सञ्चालन गर्नेमा सहमति जुटेको हो । परीक्षासम्बन्धी अन्य व्यवस्था प्रदेश कानुनमा व्यवस्था भएबमोजिम हुनेछ भनिएको छ ।शिक्षकको आवधिक बढुवा र अस्थायी सेवा अवधि गणनामा पनि शिक्षक महासंघको मागअनुसार नै समितिमा सहमति भएको छ । शिक्षकको आवधिक बढुवाद्वारा पदपूर्ति गर्दा तृतीत श्रेणीको पदमा १० वर्ष र द्वितीय श्रेणीको पदमा १२ वर्ष सेवा अवधि पूरा भएपछि योग्य हुने व्यवस्था गरिएको छ । त्यस्तै, २०७५ चैत मसान्तसम्म स्थायी नियुक्त भएक शिक्षकको निवृत्तिभरण र उपदान प्रयोजनका लागि नपुग सेवा अवधि निजको अस्थायी सेवा अवधिबाट गणाना गर्ने व्यवस्था विधेयकमा गर्नेमा पनि सहमति जुटेको छ ।यी मागसहित सेवासुविधाका विषयमा गत चैत/वैशाखमा शिक्षकहरू आन्दोलित भएका थिए । सरकार र महासंघबीच २०७५ यता भएका सहमति विधेयकमा समावेश गर्न शिक्षामन्त्री पन्तले शिक्षकसँग छलफल गरी प्रस्ताव ल्याएका थिए । समितिले उपसमितिको प्रतिवदेनमाथि छलफल जारी राखेको छ ।शिक्षक महासंघसँग समिति सभापति थापा, सत्तारूढ कांग्रेसका प्रमुख सचेतक श्याम घिमिरे र एमाले प्रमुख सचेतक महेश बर्तौलाले असार १५ भित्र विधेयक प्रतिनिधिसभामा पेस गर्ने सहमति गरेका छन् ।"
विकास समितिका कर्मचारी १२१ दिनदेखि धर्नामा,"काठमाडौँ — सरकारले विकास समितिहरूलाई निष्क्रिय पारेपछि अलपत्र परेका त्यहाँ कार्यरत कर्मचारीहरू १२१ दिनदेखि धर्नामा बसेका छन्। विकास समितिहरू निष्क्रिय पारेर सरकारले सम्बन्धित समुदायमाथि अन्याय गरेको र लामो समयदेखि सेवारत आफूहरूलाई खाली हात जबरजस्ती अवकाश गराइएको भन्दै कर्मचारीहरू आन्दोलित बनेका हुन्।सरकारले दलित तथा उत्पीडित समुदायको उत्थानका लागि गठन भएका उपेक्षित, उत्पीडित र दलित वर्ग उत्थान विकास समिति, पिछडिएको समुदाय उत्थान विकास समिति तथा वादी समुदाय उत्थान विकास समितिमा लामो समयदेखि पदाधिकारी नियुक्त गरेको छैन।ती समितिका कार्यालयहरू सञ्चालनमा छैनन् भने कर्मचारीहरू कामविहीन बनेका छन्। लामो समयदेखि त्यहाँ करारमा सेवा गरिरहेका कमर्चारीहरूलाई सरकारले गत असार मसान्तमा जबरजस्ती अवकाश गराएको थियो। जसका कारण ती तीन वटै विकास समितिमा कार्यरत २७ जना कर्मचारीहरूले कहिले कोटेश्वर त कहिले माइतीघर पुगेर धर्ना दिइरहेका छन्।विकास समितिमा पदाधिकारी नियुक्त गरी आफूहरूलाई काम गर्ने बातावरण बनाइदिनुपर्ने कर्मचारी संघर्ष समितिका संयोजक गोपाल प्रकाश सुनारले बताए। आफूहरूले जीवनको करिब दुई दशकसम्म विकास समितिमा सेवा गरेको, तर सरकारले अहिले आएर अलपत्र पारेको उनले बताए।कर्मचारीहरूले पाँच बुँदे मागपत्र नै राखेर धर्ना दिइरहेका छन्। राष्ट्रिय समावेशी आयोगले पिछडा वर्गको थर सूचीकरणसम्बन्धी मन्त्रालयमा बुझाएको प्रतिवेदन मन्त्रीपरिषद्‌बाट पारित गरी कार्यान्वयन गर्नुपर्ने, संविधानबमोजिम राज्यको सरकारी तथा निजी क्षेत्रको रोजगारमा आरक्षित सिट लागू गर्नुपर्ने, तीन वटै विकास समितिमा २ दशकदेखि निरन्तर रुपमा कार्यरत कर्मचारीहरूलाई पुन:बहाली गरी काम गर्ने वातावरण बनाइदिनुपर्ने लगायत उनीहरूको माग छ।विकास समितिमा कार्यरत कर्मचारीहरूलाई ०८१ असार मसान्तमा एक वर्षदेखि रोकिएको तलब एकसाथ भुक्तान गरी जबरजस्ती अवकाशपत्र थमाएको थियो। तर अवकाश हुँदा तलबबाहेक सुविधा नपाएको संयोजक सुनारले बताए।"
"पर्वतको नेपानेमा जीप दुर्घटना : एकको मृत्यु, दुईजना घाइते","पर्वत — पर्वतको फलेवास नगरपालिका–८ नेपानेमा गए राति भएको जीप दुर्घटनामा एक जनाको मृत्यु भएको छ । लमाएखोलाबाट फलामखानीतर्फ जाँदै गरेको ग१ज ६९७ नम्बरको जीप पल्टिँदा फलेवास–८ ठानामौलाका ३९ वर्षीय डोलबहादुर क्षेत्रीको मृत्यु भएको जिल्ला प्रहरी कार्यालयका प्रहरी निरीक्षक रामप्रसाद सापकोटाले जानकारी दिए।उनका अनुसार जीप सडकबाट झण्डै एक सय ५० मिटर तल खसेको थियो । दुर्घटनामा परी गम्भीर घाइते भएका क्षेत्रीको गण्डकी मेडिकल कलेज पोखरामा उपचारका क्रममा मृत्यु भएको हो ।दुर्घटनामा फलेवास –७ का ३४ वर्षीय विक्रम सुनार, वडा नं ८ ठानामौलाका ३३ वर्षीय सुरज सुनार घाइते हुनुभएका छन् । घाइते दुवै जनाको गण्डकी मेडिकल कलेज पोखरामा उपचार भइरहेको छ । उनीहरूको अवस्था खतरामुक्त रहेको र दुर्घटनाको कारणबारे अनुसन्धान भइरहेको प्रहरी निरीक्षक सापकोटाले जानकारी दिए।"
"आधा असार बित्यो, रोपाइँ १६ प्रतिशत","काठमाडौँ — असार आधाआधी बित्दा १६ प्रतिशत हाराहारी मात्र रोपाइँ भएको छ । आइतबार मुलुकभर धान दिवस मनाइरहँदा सरकारले १३ असार सम्ममा १५.६ प्रतिशत रोपाइँ सकिएको आकडा सार्वजनिक गरेको छ । यो गत बर्षभन्दा थोरै कम हो । अघिल्लो बर्ष १४ असार २०८१ सम्ममा १७.२ प्रतिशत क्षेत्रफलमा रोपाइँ भएको थियो ।बर्खे धान १३ लाख ९१ हजार ३ सय २१ हेक्टरमा लगाइने गरिएकामा यसपालि हालसम्म २ लाख १७ हजार २ सय ८९ हेक्टरमा रोपाइँ भएको बाली विकास तथा कृषि जैविक विविधता संरक्षण केन्द्रले जनाएको छ । ‘मनसुन सक्रिय नै छ, मधेशबाहेक अन्य क्षेत्रको रोपाइँ राम्रो छ,’ केन्द्र प्रमुख केशव देवकोटा भन्छन् ।मधेशमा चैते धान र मकै खेती रहेकाले रोपाइँमा केही ढिलाइ भएको देवकोटाको भनाइ छ । बाँके, बर्दियालगायत क्षेत्रमा चैते धान र मकै खेती भित्र्याउने क्रम नसकिएको उनी बताउछन् । ‘बर्खे धानका लागि जमिन खाली हुन बाँकी नै छ,’ देवकोटा भन्छन्, ‘त्यही भएर पनि मधेशमा कम रोपाइँ भएको देखियो, असार तेस्रो सातापछि रोपाइँ बढ्छ ।’मधेशमा ३.९ प्रतिशत मात्र रोपाइँ भएको केन्द्रले जनाएको छ । मधेशमा ३ लाख ८० हजार २ सय ८३ हेक्टरमा रोपाइँ हुन्छ । यसमध्ये १४ हजार ७ सय ८५ हेक्टरमा रोपाइँ सकिएको छ ।केन्द्रका वरिष्ठ माटोविज्ञ बलराम रिजाल मधेशमा असार लागेपछि मात्र ब्याड राख्ने चलन भएकाले थोरै रोपाइँ भएको बताउछन् । पहाडको हकमा भने जेठ अन्तिमबाटै रोपाइँ सुरु हुने उनको भनाइ छ । ‘मधेशमा फाट्टफुट्ट मात्र रोपाइ भएको छ, पानी परिराखेको छ, अब रोपाइँले तीव्रता लिन्छ,’ उनी भन्छन् ।सबैभन्दा धेरै मध्य पहाडमा रोपाइँ भएको छ । खोलानाला र छेउछाउ खेतमा बढी रोपाइँ भएका छन् । सबैभन्दा धेरै सुदूरपश्चिममा ४५.५ प्रतिशत रोपाइँ भइसकेको छ । यस प्रदेशमा १ लाख ७६ हजार १ सय ५१ हेक्टरमा रोपाइँ हुन्छ । यसमध्ये ८० हजार १ सय २८ हेक्टरमा रोपाइँ भएको छ । कर्णालीमा ३९.१ प्रतिशत रोपाइँ भइसकेको छ । यस प्रदेशमा ४० हजार ८ सय ८४ हेक्टरमा रोपाइँ हुन्छ । यसमध्ये १६ हजार २ सय हेक्टरमा रोपाइँ भएको छ ।बागमतीमा भने २०.५ प्रतिशत रोपाइँ भएको छ । यहाँ १ लाख २० हजार २ सय ८३ हेक्टरमा रोपाइँ हुन्छ । यसमध्ये २४ हजार ७ सय ४३ हेक्टरमा रोपाइँ भएको केन्द्रको तथ्यांक छ ।कोशीमा १४.३ प्रतिशत रोपाइँ भएको छ । यहाँ २ लाख ७६ हजार ३ सय ८७ हेक्टरमा रोपाइँ हुन्छ । यसमध्ये ३९ हजार ३ सय ९० हेक्टरमा रोपाइँ भएको छ । गण्डकीमा १३.८ प्रतिशत रोपाइँ सकिएको छ । यहाँ १२ हजार ९ सय ९० हेक्टरमा रोपाइँ भएको छ । गण्डकीमा ९४ हजार १ सय ८२ हेक्टरमा रोपाइँ हुन्छ । लुम्बिनीमा पनि ९.७ प्रतिशत रोपाइँ भएको छ । यस प्रदेशमा ३ लाख २ हजार ८ सय ८९ हेक्टरमा रोपाइँ हुने गरेकामा २९ हजार २ सय ५१ हेक्टरमा सकिएको छ ।पहाडतिर जेठ अन्तिमदेखि नै रोपाइँ भए पनि सिँचाइ अभावले अपेक्षित रोपाइ हुन नसकेको कृषक समूह महासंघका संस्थापक अध्यक्ष उद्धव अधिकारी बताउछन् । ‘कृषिप्रधान मुलुक भनिए पनि किसान सिँचाइको पहुँचबाहिरै छन्, तिनले रोपाइँका लागि आकाशे पानी कुर्नुपर्छ । त्यही भएर असार दोस्रो सातासम्म जम्मा १६ प्रतिशत मात्रै रोपाइँ भयो,’ अधिकारी भन्छन्, ‘सरकारी तथ्यांकमा सिँचाइ सुविधा बढेको दाबी गरिए पनि किसानले अनुभूति गरेका छैनन् ।’आर्थिक सर्वेक्षण २०८१/८२ अनुसार कुल कृषियोग्य जमिन ३५ लाख ५७ हजार ७ सय ६४ हेक्टरमध्ये ४४.४ प्रतिशतमा सिँचाइ सुविधा पुगेको छ । सिँचाइ पुगेको खेतीयोग्य जमिन औसतमा १.५ प्रतिशतले बढेको सर्वेक्षणमा उल्लेख छ । सिँचाइ प्रणाली निर्माण तथा मर्मतसम्भार कार्यक्रमअन्तर्गत चालु आर्थिक वर्षको फागुनसम्म ३१६ साना सिँचाइ आयोजना निर्माण भई ६१२ हेक्टर क्षेत्रफलमा थप सिँचाइ सुविधा विस्तार भएको छ । २०८१ फागुनसम्म ३१ हजार ३ सय ६ हेक्टर क्षेत्रमा सिँचाइ सुविधा विस्तार भएको सर्वेक्षणमा जनाइएको छ ।चालु आर्थिक वर्षको फागुनसम्म सतहतर्फ १ हजार ५५ हेक्टर, लिफ्टतर्फ २ सय ७६ हेक्टर र भूमिगततर्फ ३ हजार १ सय ३६ हेक्टर गरी थप ४ हजार ४ सय ६७ हेक्टर जमिनमा सिँचाइ पुगेको छ । ‘कतिपय पानी परेपछि मात्रै पानीआउने नहर–कुलो छन् । पानी नपरे नहर सुक्छ, त्यसलाई समेत सिँचाइ सुविधा भनिएको छ,’ अधिकारी भन्छन् ।कुल गार्हस्थ्य उत्पादनमा कृषि क्षेत्रको योगदान २४ प्रतिशत रहेको सरकारी तथ्यांक छ । करिब ६२ प्रतिशत परिवारको प्रमुख पेसा कृषि हो । कुल गार्हस्थ्य उत्पादनमा चामलको योगदान करिब ५ प्रतिशत छ । तर रोपाइँको बेला मल र पानी अभाव हुँदै आएको छ । जसले गर्दा मागअनुसार उत्पादन हुन सकेको छैन ।बर्सेनि अर्बौं रुपैयाँको धान–चामल आयात हुँदै आएको छ । आर्थिक वर्ष २०८१/८२ मा बर्खे र चैते दुवै गरी १४ लाख २० हजार ६ सय ३६ हेक्टर क्षेत्रफलमा रोपाइँ गरिएको थियो । यसबाट ५९ लाख ५५ हजार ४ सय ७६ टन धान फलेको थियो । तर अझै १० लाख टन धान अपुग छ । ‘मुलुकका लागि आवश्यक ७० लाख टन धानमध्ये १० लाख टन अपुग छ । जेठ मसान्तसम्म धान, यसको बीउ, चामल र कनिका गरी ७ लाख ५३ हजार टन धानजन्य वस्तु आयात भएको छ । यसबाट ३८ अर्ब ९४ करोड रुपैयाँ बिदेसिएको छ,’ कृषि विभागका महानिर्देशक प्रकाशकुमार सन्जेल भन्छन्, ‘विशेषगरी चामलमा बढी निर्भरता देखिन्छ । नेपालमा कम उत्पादन हुने मसिना तथा बास्नादार चामलमा उपभोक्ताको बढी रोजाइ छ ।’छिमेकी मुलुकले धान निर्यातले लिने नीतिगत व्यवस्थालगायत कारण उत्पादन वृद्धि भए पनि धान–चामलको आयात अपेक्षाकृत कम हुन नसकेको उनी बताउछन् । धान उत्पादन बढाउन मलखाद, गुणस्तरीय बिउ र अनुसन्धानबाट प्राप्त नवीनतम प्रविधि किसानमाझ पुर्‍याउन कार्यक्रम केन्द्रित गरेको उनको भनाइ छ ।सुदूरपश्चिम : ४५.५५रोपाइँ हुने : १ लाख ७६ हजार १ सय ५१ हेक्टरसकिएको : ८० हजार १ सय २८ हेक्टरकर्णाली : ३९.१५रोपाइँ हुने : ४० हजार ८ सय ८४ हेक्टरसकिएको : १६ हजार २ सय हेक्टरबागमती : २०.५५रोपाइँ हुने : १ लाख २० हजार २ सय ८३ हेक्टरसकिएको : २४ हजार ७ सय ४३ हेक्टरकोशी : १४.३५रोपाइँ हुने : २ लाख ७६ हजार ३ सय ८७ हेक्टरसकिएको : ३९ हजार ३ सय ९० हेक्टरगण्डकी : १३.८५रोपाइँ हुने : ९४ हजार १ सय ८२ हेक्टरसकिएको : १२ हजार ९ सय ९० हेक्टरलुम्बिनी : ९.७५रोपाइँ हुने : ३ लाख २ हजार ८ सय ८९ हेक्टरसकिएको : २९ हजार २ सय ५१ हेक्टरमधेश : ३.९५रोपाइँ हुने : ३ लाख ८० हजार २ सय ८३ हेक्टरसकिएको : १४ हजार ७ सय ८५ हेक्टर"
"प्रतिनिधिसभाको बैठक बस्दै, निजामती विधेयक पारित गरिँदै","काठमाडौँ — सङ्घीय संसद्का दुवै सदनको बैठक बस्दैछ । प्रतिनिधिसभाको बैठक आज अपराह्न १:०० बजे सङ्घीय संसद् भवन नयाँ बानेश्वरमा बस्नेछ ।आजको बैठकमा निजामती विधेयक पारित गर्ने कार्यसूची तय भएको छ । मुलुक सङ्घीय संरचनामा गए पनि प्रशासनिक सङ्घीयता कार्यान्वयनमा जटिलता पैदा हुँदै आएको गुनासो थियो ।प्रतिनिधिसभाको यही असार ३ गतेको बैठकमा सो विधेयक पारित गर्नेगरी कार्यसूची तय भए पनि अन्तिम समयमा आएर रोकिएको थियो ।आजका लागि निर्धारित कार्यसूचीअनुसार सङ्घीय मामिला तथा सामान्य प्रशासनमन्त्री राजकुमार गुप्ताले ‘राज्य व्यवस्था तथा सुशासन समितिको प्रतिवेदनसहित सङ्घीय निजामती सेवा विधेयक, २०८० माथि छलफल गरियोस्’ भनी प्रस्ताव प्रस्तुत गर्नुहुनेछ ।सो विधेयकमाथि सांसदहरूले धारणा राखेपछि पारित हुनेछ । प्रतिनिधिसभाले सो विधेयक पारित गरेर राष्ट्रियसभामा पठाइनेछ । राष्ट्रियसभाले पारित गरेर प्रतिनिधिसभामा फिर्ता पठाएपछि सभामुखले प्रमाणित गर्नेछन् । सभामुखले प्रमाणित गरेर राष्ट्रपतिसमक्ष पेस गर्ने र प्रमाणीकरण गरेपछि कार्यान्वयनमा आउनेछ ।यस्तै, आजै राष्ट्रियसभाको बैठक पनि बस्दैछ । अपराह्न १२:१५ बजे बस्ने बैठकमा विनियोजन विधेयक, २०८२ का विभिन्न शीर्षकहरूमध्ये १४ वटा मन्त्रालयको विनियोजन शीर्षकहरूमाथि समूहीकृत रूपमा छलफल हुने सम्भावित कार्यसूची छ ।"
प्रतिनिधिसभाबाट नागरिकता विधेयक पारित,"काठमाडौँ — आमाका नामबाट नागरिकता लिन सकिने व्यवस्था गरिएको विधेयक प्रतिनिधिसभाले शनिबार पारित गरेको छ । गृह मन्त्रालयले १५ माघमा प्रतिनिधिसभामा दर्ता गराएको नेपाल नागरिकता (दोस्रो संशोधन) विधेयक पाँच महिनापछि पारित भएको हो । यो विधेयक अब राष्ट्रिय सभामा जानेछ ।विधेयकमाथि दफावार छलफल गरेर राज्य व्यवस्था तथा सुशासन समितिले सर्वसम्मतिले प्रतिवेदन तयार गरी ५ असारमा सभामा पेस गरेको थियो । गृहमन्त्री रमेश लेखकले प्रतिनिधिसभाको शनिबारको बैठकमा विधेयक पारित गरियोस् भन्ने प्रस्ताव गरेका थिए । त्यसपछि सभाले बहुमत सदस्यको समर्थनबाट विधेयक पारित गरेको हो ।गृहमन्त्री लेखकले नेपाली आमा नागरिकबाट जन्म भएका सन्तानले आमाका नामबाट नागरिकता प्राप्त गर्ने व्यवस्थालाई विधेयकमा प्राथमिकतासाथ राखिएको बताए । ‘संविधानले आमाका नामबाट नागरिकता प्राप्त गर्न सक्ने भावना बोकेको छ । तर कानुनको अभावमा त्यसको कार्यान्वयनमा समस्या थियो,’ उनले भने, ‘विभिन्न समयमा सर्वोच्च अदालतबाट भएका फैसला र आदेश कार्यान्वयनका लागि पनि विधेयकलाई अगाडि बढाइएको हो ।’नागरिकताका लागि बुबाकै खोजी हुने जटिलताको समाधान विधेयकमा खोजिएको गृहमन्त्री लेखकले बताए । आमाका नामबाट नागरिकता दिने व्यवस्थासहितको विधेयक पारित गर्नु प्रतिनिधिसभाको ऐतिहासिक कार्य भएको उनको भनाइ छ ।कसैको जन्मदर्ता वा शैक्षिक योग्यता वा अन्य कुनै प्रमाणपत्रमा बाबुको नाम उल्लेख भए पनि नागरिकता लिन चाहेका व्यक्ति र निजको आमाले बाबु हाल सम्पर्कमा नरहेको तोकिएबमोजिमको स्वघोषणा गरे त्यस्तो व्यक्तिको बाबुको पहिचान नमानिने र निजले आमाका नामबाट नागरिकता प्राप्त गर्ने प्रावधान विधेयकमा छ । गृह मन्त्रालयले संसद् लगेको विधेयकमा सन्तानले त्यस्तो घोषणा गरे पुग्ने प्रावधान थियो । समितिले नागरिकता लिन चाहने र निजकी आमा दुवैले स्वघोषणा गर्नुपर्ने प्रावधानसहितको प्रतिवेदन तयार गरेको थियो ।नेपाली आमाबाट विदेशमा जन्म भई नेपालमा बसोबास गरेका सन्तानले पनि नेपाली नागरिकता प्रदान गरिने व्यवस्था विधेयकमा छ । ‘नेपालको नागरिक आमाबाट विदेशमा जन्म भई नेपालमा बसोबास गरेको, विदेशको नागरिकता वा राहदानी नलिएको र बाबुको पहिचान नभएको व्यक्तिले तोकिएबमोजिम स्वघोषणा गरेमा अंगीकृत नेपाली नागरिकता प्राप्त गर्न सक्नेछ,’ प्रतिनिधिसभाबाट पारित विधेयकमा उल्लेख छ । वैदेशिक रोजगारमा गएका नेपाली नागरिक महिलाबाट विदेशमा जन्मिएका तर बाबुको पहिचान नखुलेको व्यक्ति अनागरिक नहोऊन् भन्ने उद्देश्यले यो प्रावधान ल्याइएको हो । ‘वैदेशिक रोजगारमा रहेका महिला दिदीबहिनीले विदेशमा सन्तान जन्माउने र फर्केर आउँदा सन्तान नागरिकताविहीन हुने समस्या सम्बोधन गरिएको छ,’ गृहमन्त्री लेखकले भने ।कनै व्यक्तिले नागरिकताको प्रमाणपत्रमा बाबुको नाम, थर, ठेगाना उल्लेख गर्न नचाहे त्यो पनि पाइने व्यवस्था विधेयकमा गरिएको छ । नागरिकता ऐन २०६३ को दफा ८ मा (१क) थपेर लेखिएको छ, ‘कुनै व्यक्तिले नागरिकताको प्रमणपत्रमा बाबुको नाम, थर, ठेगाना उल्लेख गर्न नचाहेको भनी निवेदन दिएमा त्यस्तो व्यक्तिलाई दिइने नेपाली नागरिकताको प्रमाणपत्रमा बाबुको नाम, थर तथा ठेगाना हुनुपर्ने स्थानमा कुनै व्यहोरा उल्लेख नगरी दिनुपर्नेछ ।’ बाबुको पहिचान खुले पनि लामो समयदेखि सम्पर्कविहीन रहेको वा बाबुको जिम्मेवारी पूरा नगरेका व्यक्तिको नाम सन्तानले नागरिकतामा लेखाउन नचाहेको अवस्थाका लागि यो व्यवस्था गरिएको हो । सर्वोच्चले विभिन्न मुद्दामा बाबु सम्पर्कविहीन भएको वा निजबारे जानकारी नभएको अवस्थामा आमाका नामबाट वंशजको नागरिकता प्रमाणपत्र प्रदान गर्न आदेश गरेको छ ।जन्मका आधारमा नागरिकता पाएका व्यक्तिको सन्तानले नागरिकता पाउने व्यवस्थालाई पनि विधेयकले सहज बनाउन खोजेको छ । विद्यमान नागरिकता ऐनको दफा ३ (४) मा ‘२०७२ असोज ३ भन्दाअघि जन्मका आधारमा नेपालको नागरिकता प्राप्त गरेको नागरिकको सन्तानले बाबु र आमा दुवै नेपालको नागरिक रहेछन् भने निजको उमेर १६ वर्ष पूरा भएपछि वंशजका आधारमा नेपालको नागरिकता प्राप्त गर्नेछ,’ उल्लेख छ । यो व्यवस्था १७ जेठ २०८० को संशोधनबाट गरिएको थियो ।बाबु र आमा दुवै नेपाली नागरिक हुनुपर्ने व्यवस्थाले कतिपयलाई नागरिकता प्राप्तिमा कठिनाइ भएको छ । बाबु वा आमामध्ये कसैको जन्मका आधारमा नागरिकता प्राप्त नगर्दै मृत्यु भएको वा बेपत्ता भएको अवस्थामा सन्तानले नागरिकता पाउन समस्या थियो । विधेयकमा बाबु वा आमामध्ये कुनै एकले जन्मका आधारमा नेपाली नागरिकता प्राप्त गरेको र अर्कोको जन्मका आधारमा नागरिकता प्राप्त गर्नुअगावै मृत्यु भएको वा बाबुले जन्मका आधारमा नेपाली नागरिकता प्राप्त गरेकोमा आमा सम्पर्कविहीन रहेका व्यक्तिले नागरिकता पाउने व्यवस्था गरिएको छ ।नाबालक परिचयपत्र आमाका नामबाट जारी हुने प्रावधान पनि विधेयकमा समेटिएको छ । १६ वर्ष उमेर पूरा नभएको र बाबु वा आमामध्ये एक जना नेपाली नागरिक रहेको अवस्थामा नाबालकलाई नबालक परिचयपत्र प्रदान गरिने विधेयकमा उल्लेख छ । पहिचानविहीन भएर बस्नुपरेको स्थिति अन्त्य गर्न तथा नाबालिगको शिक्षा लगायतका कार्यमा सहजताका लागि नेपाली बाबु वा आमाका सन्तानलाई नाबालक परिचपत्र दिइने व्यवस्था गरिएको गृहमन्त्री लेखकले बताएका छन् । ‘नागरिकताका लागि बाबुकै खोजी हुने कानुनी व्यवस्थाले निम्त्याएको जटिलतालाई विधेयकले समाधान गर्न खोजेको छ,’ उनले भने ।"
साहारा सहकारीले बनायो बेसहारा,"चितवन — पूर्व–पश्चिम राजमार्गमा पर्ने चितवनको पूर्वी भेग पर्सा बजारबाट दुई किमि उत्तर लागेपछि देखिन्छ– जस्ताले छाएको घर । खैरहनी नगरपालिका–३ धुसरीको त्यो घरमा जेठो छोरा जनार्दनसँग बस्छिन्, ९२ वर्षकी खड्गकुमारी गजुरेल । गर्मीले हपक्क हुने यो समयमा पनि खड्गकुमारी जस्ताको छानामुनि नै दिन गुजारिरहेकी छन् ।जस्ताको तापभन्दा ठूलो सन्ताप छ उनको मनभित्र । बुढेसकालमा खर्चको जोहो गर्न खड्गकुमारीले साहारा चितवन बहुद्देश्यीय सहकारी संस्थामा १६ लाख रुपैयाँ राखेकी थिइन् ।आफ्नो भाग (बुढ्यौली/जिउनी) को जग्गा बेचेर राखेको पैसा फिर्ता होला/नहोला भन्ने चिन्ताले एक वर्षयता उनी बिरामीजस्तै छिन् । ‘पोहोरसम्म टाठै हुनुहुन्थ्यो, एक वर्षयता त्यत्ति सन्चो छैन, बाहिरफेर खासै निस्कनु हुन्न, बेला–बेलामा पैसाको कुरा झिक्नुहुन्छ,’ छोरा जनार्दन भन्छन् ।आमाको अवस्था देखेर चिन्तित जनार्दनले यो कुरा साहारा चितवन सहकारीपीडित संघर्ष समितिका संयोजक शालिकराम दुवाडीसामु राखे । दुवाडी शुक्रबार खड्गकुमारीलाई भेट्न उनको घर गए । संघर्ष समितिका अन्य साथीसहित पुगेका दुवाडीले खड्गकुमारीलाई चिन्ता नलिन सम्झाइबुझाइ गरे । ‘मेरो त सर्वस्व त्यही पैसा हो, सकेसम्म फिर्ता ल्याइदिनु है बाबु,’ खड्गकुमारीले बरर्र आँसु झार्दै अनुरोध गरिन् ।सिन्धुपाल्चोकबाट बसाइँ सरेर खड्गकुमारीको परिवार जेठ २०२६ मा चितवन जुटपानीको सूर्यपुर आएको थियो । ६ वर्षपछि खड्गकुमारीका श्रीमान् खडानन्दले परिवारलाई फेरि सूर्यपुरबाट अझै पूर्व धुसेरी सारे । खडानन्दको २०६७ मा निधन भयो । पतिले जोडेको जमिन तीन भाइको अंश लगाएर खड्गकुमारीको नाममा पनि केही राखियो । उमेर ढल्कँदै गएपछि खड्गकुमारीलाई सप्ताह लगाउने रहर जाग्यो ।वैष्णव सम्प्रदायको गजुरेल परिवार धर्मकर्ममा धेरै विश्वास राख्छ । आमाको इच्छा पूरा गर्न खड्गकुमारीका तीन छोराले सल्लाह गरे । दाजुभाइको सरसहयोगले मात्र सप्ताहको खर्च पूरा हुने नदेखेपछि आमाको नामको जग्गा बेच्ने निधो गरे । जग्गा बेचेर सप्ताह लगाउनुका साथै आमाले देवघाटको मन्दिरमा पनि केही रकम दिएको छोरा जनार्दन बताउँछन् ।त्यसपछि बचेको १६ लाख रुपैयाँ छोराहरूले आमाको नाममा खाता खोलेर पर्सा बजारको बैंकमा मुद्दती खातामा राखेका थिए । बैंकले ९ प्रतिशत ब्याज दिन्थ्यो । पछि पर्सादेखि केही पूर्वको खुरखुरे बजारमा रहेको एक सहकारीले १३ प्रतिशत ब्याज दिने बतायो । बैंकबाट उनीहरूले पैसा सहकारीमा सारे ।चितवन साहारा सहकारीको पर्सा बजारमै शाखा खुल्यो । त्यहाँका प्रतिनिधिले १३.५ प्रतिशत ब्याज दिने प्रस्ताव लिएर घरमै आए । खड्गकुमारीका तीन छोरालाई ब्याजदरले मात्र तानेको थिएन । साहाराका प्रतिनिधिले तीन/तीन महिनामा घरमै आएर ब्याज बुझाउने आकर्षक प्रस्ताव राखे ।‘आमाको उमेर घर्कंदै गएको थियो, घरदेखि पर डोर्‍याउँदै लगेर कति ब्याज बुझ्ने, ब्याज बुझाउन घरमै आउने हो भने विचार गर्ने कि भन्ने भयो,’ माइला छोरा हरिप्रसाद भन्छन् । तर सहकारीमा तत्काल पैसा नराख्ने राय राखे कान्छा टीकारामले । साहाराका प्रतिनिधि घर धाउने क्रम रोकिएन । एक दिन टीकाराम साहाराको पर्सा सेवा केन्द्र हेर्न पुगे । ‘त्यहाँको साजसज्जा राम्रै बैंकको भन्दा पनि बढ्ता थियो । मलाई लाग्यो, यसमा राख्नु खतरा छैन । पछि दाजुहरूसँग पनि सल्लाह गरेर लौ यतै सारौं पैसा भन्ने भयो,’ टीकाराम भन्छन् ।८ साउन २०७९ मा ६ लाख ५० हजार रुपैयाँ झिकेर साहारामा राखे । ३० साउनमा ९ लाख ५० हजार रुपैयाँ पनि त्यहीं ल्याएर जम्मा गरे । सर्तअनुसार पहिलो तीन महिनामा ब्याज रकम घरमै आयो । तर त्यसपछि खड्गकुमारीको परिवारले ब्याजको बाटो कुरेको कुर्‍यै भयो । गितेन्द्रबाबु (जीबी) राई संस्थापक भएर सञ्चालनमा आएको भरतपुरको चितवन साहारा बहुउद्देश्यीय सहकारी संस्थाले पछि जिल्लाको पूर्वी भेग रत्ननगरको टाँडी र खैरहनीको पर्सा बजारमा पनि शाखा विस्तार गरेको थियो । यो सहकारीमा जम्मा भएको पैसा बचतकर्ताले फिर्ता पाउन छाडे । बचतकर्ताको पैसा जीबी राईले नियमविपरीत आफ्ना अन्य निजी कम्पनीमा लगानी गरेको भेटियो ।बचतकर्ताको ११ करोड रुपैयाँ जीबी राईको गोर्खा मिडियामा गएको थियो । गोर्खा मिडियाले ग्यालेक्सी फोर के टीभी चलाउँथ्यो । गोर्खा मिडियाका तीन सञ्चालकमध्ये एक रवि लामिछाने पनि थिए । उनी त्यसको प्रबन्ध निर्देशकसमेत थिए । उनी पछि टीभी छाडेर राजनीतिमा आए, चितवन–२ को सांसद तथा गृहमन्त्रीसम्म भए ।रास्वपाका सभापति लामिछानेविरुद्ध साहारा सहकारी बचत रकम अपचलन गरेको भनेर चितवन जिल्ला अदालतमा मुद्दा दायर भएको छ । चितवनबाट धरौटीमा छुटे पनि यस्तै प्रकृतिको बुटवलको सहकारीको मुद्दामा उच्च अदालतले कारागार पठाउन भनेपछि लामिछाने हाल भैरहवा जेलमा छन् । जीबी राई फरार छन् । चितवनका ६ हजार ३ सय ३४ बचतकर्ताको ८५ करोड रुपैयाँ सो सहकारीमा फसेको छ ।‘यस्ता वृद्धाको रकम पनि सहकारीका सञ्चालकले हिनामिना गरे । हाम्रो सरोकार चाँडोभन्दा चाँडो बचतकर्ताको रकम फिर्ता होस् भन्ने हो । किनकि खड्गकुमारी आमाजस्तो अति सामान्य व्यक्तिको रकम यसरी डुब्नुभएन,’ साहारा सहकारीबाट बचत फिर्ता नपाएपछि गठन भएको संघर्ष समितिका संयोजक शालिकराम दुवाडी भन्छन् । सहकारीबाट पैसा आउने/नआउने निधो नभएपछि आमाको मन बेचैन बनेको जनार्दन बताउँछन् ।‘आमा कि घरभित्रै सुतेको सुत्यै हो, कि मनमनै केके बोल्नु हुन्छ हुन्छ । यस्तो हालतमा हामीले छाडेर परपर जान पनि सकेका छैनौं,’ उनी भन्छन् । धेरैथोरै जति भए पनि वृद्धवृद्धालाई आफ्नो पैसासँग लगाब हुन्छ । जे पायो त्यसैमा हम्मेसी खर्च गर्दैनन् । दसैं र अन्य पर्व, तिथि अवसरमा खड्गकुमारीले टीका लगाएर दक्षिणा दिने ७०/८० जना छन् ।‘सबैलाई बाँचुन्जेल आफ्नै पैसा दानदक्षिणा गर्ने हो भन्नुहुन्छ । मन लागेको किनेर खान, औषधि उपचार र आपत्विपत्मा पनि खर्च गर्न भनेर राखेको पैसा यसरी चलाउन नपाउँदा आमाको मनलाई कसरी शान्ति हुनु ?,’ जनार्दन भन्छन् ।"
राजनीतिमा फर्किएको भण्डारीको घोषणाले एमालेमा हलचल,"काठमाडौँ — राष्ट्रपतिको दुई कार्यकाल सकेर शीलतनिवासबाट बाहिरिएको दुई वर्ष साढे तीन महिनापछि विद्यादेवी भण्डारीले शनिबार पार्टी राजनीतिमा फर्किएको औपचारिक घोषणा गरेकी छन् । केपी शर्मा ओली एमालेको नेतृत्वमा निर्विकल्प जस्तै बनिरहेका बेला भण्डारीको सक्रिय राजनीतिमा प्रवेश घोषणाले एमालेमा हलचल भएको छ ।विधान महाधिवेशनको संघारमा भएको घोषणाले दुई कित्ताबीचको शक्ति संघर्ष फेरि सुरु हुने संकेत देखिएको छ ।ओलीको कार्यशैलीमाथि प्रश्न उठाएरै भदौ ०७८ मा नेता माधवकुमार नेपालले एमाले विभाजन गरेका थिए । नेपालले एस स्थापना गरेपछि र असन्तुष्ट नेता भीम रावल निष्कासनमा परेपछि ओलीलाई चुनौती दिन सक्ने नेता देखिएका छैनन् ।मदन भण्डारीको ७४औं जयन्तीका अवसर पारेर उनकै नाममा स्थापित फाउन्डेसनले आयोजना गरेको कार्यक्रममा भण्डारीले सक्रिय राजनीतिलाई निरन्तरता दिने औपचारिक उद्घोष गरिरहँदा त्यही कार्यक्रमका प्रमुख अतिथि बनाइएका प्रधानमन्त्री ओली भने हिँडिसकेका थिए ।स्पेन भ्रमणको हतारो देखाएर सुरुमा मन्तव्य राखेर ओली बाहिरिएका थिए । ओलीपछि बोलेकी भण्डारीले सबै वस्तुस्थितिको विश्लेषणका साथ आफू सक्रिय राजनीतिमा प्रवेश गरेको घोषणा गर्दा उपस्थित एमाले पंक्तिले गडगडाहट ताली बजाएर स्वागत गरेको थियो ।‘फरक ढंगको राजनीतिक जिम्मेवारीबाट मुक्त भएपछि एमालेमै रहेर पार्टीको राजनीति यात्रालाई निरन्तरता दिने पवित्र उद्देश्यका साथ मैले पार्टी सदस्यता नवीकरण गरेको छु,’ भण्डारीले ‘जबजको तीन दशक’ शीर्षकको बहस कार्यक्रममा भनिन्, ‘अब म एमाले परिवारको एक सदस्यका रूपमा पुनः जोडिएको छु र यसमा म गर्व गर्छॅ ।’उनले एमालेमा रहेर राजनीति यात्रालाई निरन्तरता दिए पनि आफ्नो कुनै विशिष्ट महत्त्वाकांक्षा नभएको बताइन् । महाधिवेशको संघारमा सक्रिय राजनीतिमा फर्किएको उद्घोष गरे पनि ‘विशिष्ट महत्त्वांकाक्षा नभएको’ भन्ने अभिव्यक्तिले उनी नेतृत्वमा आउने वा नआउने भन्नेबारे प्रस्ट भएको छैन । तर, उनी निकट नेताहरू पार्टीभित्र ७० वर्षको उमेर हद र दुई कार्यकालभन्दा बढी नेतृत्वमा रहन नपाउने विधानमा व्यवस्था गराएर भण्डारीले ओलीलाई रोक्न चाहेको दाबी गर्छन् ।भण्डारीले यसबीचमा देशका विभिन्न भागमा पुगेर मुलुकको सामाजिक–आर्थिक विकासका बारेमा जनतासँग अन्तर्क्रिया गरेको, आफ्नै निवासमा पनि विभिन्न क्षेत्रका विज्ञसँग भेटघाट गरेको र त्यसैको निचोडका रूपमा सक्रिय राजनीतिलाई निरन्तरता दिने निर्णयमा पुगेको उल्लेख गरिन् ।सामाजिक न्याय र समानतामा आधारित समाजवाद निर्माण गरेर जनतालाई सुखी र राष्ट्रलाई समृद्ध बनाउनुपर्ने दायित्व अझै पूरा नभएकाले आफू सक्रिय राजनीतिको यात्राको आउनुपरेको तर्क उनले गरेकी छन् । ‘देश र जनताको हित नै मेरो ध्येय र लक्ष्य हो, जननेताले भन्ने गर्नॅहुन्थ्यो— जनता भनेका भगवान् हुन्, राजनीतिमा थकाइ भन्ने शब्दावली हुँदैन,’ उनले भनिन्, ‘आज तपाईंहरूका बीचमा हुँदा मदनका यी भनाइहरू मैले पुनः स्मरण गर्दै यहाँ उल्लेख गरेको छु ।’उनीअघि बोलेका ओलीले भने माधवकुमार नेपालले एमाले विभाजित गरेको प्रसंग कोट्याउँदै एमाले ध्वस्त हुन्छ भनेर कसैले बम पड्काउन खोजेको हो भने त्यो सम्भव नहुने बताए । ‘कुनै अनलाइनहरूले विद्या भण्डारी आउने कार्यक्रम भाँड्न खोजिएको भनेर विश्लेषण गरेका छन् । तर, एमाले जहाँ छ, एमाले निकटका संगठनहरू जहाँ छन, त्यसलाई कसरी भाँड्ने ? म आउने, विद्या भण्डारीजी आउने कार्यक्रम कसरी भाँडिन्छ ?’ ओलीको भनाइ थियो, ‘यहींबाट एमाले ध्वस्त हुन्छ भनेर कसैले बम पड्काउँछु भन्ने ठानेको छ भने पड्कनेवाला छैन, आशा नगरे हुन्छ ।’हतार भएको भन्दै ओलीले कार्यक्रममा लामो अभिव्यक्ति दिएनन् । ‘समय रहेन र मैले बीचमै बोल्न खोजें, मलाई सम्माननीय पूर्वराष्ट्रपतिज्यूले मेरो पनि कुरा सुन्नुस् न भन्दै हुनुहुन्थ्यो, तपाईं राम्रै बोल्नुहुन्छ भन्ने मलाई थाहा छ, आज मात्रै सुन्नुपर्ने होइन, उहिलेदेखि सुन्दै आएको छु, राम्रो बोल्नुहुन्छ, थाहा छ,’ ओलीको भनाइ थियो, ‘उहाँले नराम्रो कहिले बोल्नुहुन्न, त्यसै भएर मैले सुन्न बसिरहनु पर्दैन ।’केही समययता भने दुई नेताबीच छेडखानी चल्दै आएको छ । सक्रिय राजनीतिमा फर्केको औपचारिक घोषणा नगर्दै एमालेको ब्यानरमुनिका कार्यक्रममा भण्डारी सहभागी हुन थालेपछि ओलीले असन्तुष्टि पोख्दै आएका थिए । १० दिने चीन भ्रमणलगत्तै भण्डारीले पूर्वी नेपालमा कार्यक्रम र भेटघाट तीव्र बनाउँदा ओलीले असन्तुष्टिसमेत पोखेका थिए ।ओलीले २५ जेठमा पार्टीको भ्रातृ संस्था अनेरास्ववियुको अधिवेशन उद्घाटन गर्दै भण्डारीप्रति कटाक्ष गरेका थिए । ‘अहिले हल्ला चलेको छ, तलतल यो ग्रुप भनेका छन्, त्यो ग्रुप भनेका छन् । यसको कुनै आवश्यक छैन । अर्को खेल हुन खोजेको छ यहाँ,’ ओलीले भनेका थिए, ‘फलानो आउने रे, यस्तो उस्तो । पार्टीमा कुनै छलफल भएको छैन, को अध्यक्ष को उपाध्यक्ष । महाधिवेशन घोषणा भएको छैन । बाहिर–बाहिर हल्ला चलाएर पार्टीलाई कमजोर पार्न खोज्ने, पार्टी कार्यकर्ताको मनस्थिति बिथोल्न खोज्नेलाई निस्तेज पार्नॅस् । स्टाटस सिस्टाटसलाई जवाफ दिनुस् ।’ओलीले पार्टीका कार्यक्रममा जाँदा अनुमति लिनुपर्नेसम्मको भनाइ राखेका थिए । त्यसलाई जबाफ दिँदै पूर्वराष्ट्रपति भण्डारीले देशभित्र घुमफिर गर्न एमालेका कमिटी र नेताहरूसँग अनुमति लिइरहन नपर्ने प्रतिक्रिया दिएकी थिइन् । ‘म कहिल्यै गुटबन्दी नगरेर मूलधारको राजनीति गरिरहेको मान्छे । म अध्यक्ष हुने कुराले अरू आकांक्षीका मनमा केही प्रश्न उठेको हुन सक्छ,’ उनले भनेकी थिइन्, ‘म जुन पार्टीमा जन्में, हुर्कें र यो स्थानमा पुगें, त्योभन्दा फरक सोच्ने कुरा भएन । म अरू वामपन्थी र क्षेत्रीय पार्टीहरूले समेत समर्थन गरेर देशको राष्ट्रपति भएको हुँ ।’भण्डारी २९ फागुन ०७९ मा राष्ट्रपतिको दोस्रो कार्यकाल पूरा गरेर शीतलनिवासबाट बाहिरिएकी थिइन् । कात्तिक ०७२ मा पहिलोपल्ट राष्ट्रपति बनेकी भण्डारी फागुन ०७४ मा लगातार दोस्रो कार्यकालका लागि पुनः राष्ट्रपति भइन् । राष्ट्रपति हुनुअघि उनी एमालेको उपाध्यक्ष थिइन् ।एमालेको आगामी भदौमा हुने पार्टी विधान महाधिवेशनलाई दुई नेताबीचको शक्ति संघर्षको निर्णायक विन्दु मानिएको छ । भण्डारी पक्षधर नेताहरूले पार्टीमा ७० वर्षको उमेर हद र दुई कार्यकालभन्दा बढी नेतृत्व लिन नपाउने गरी विधानमा व्यवस्था गरिनुपर्ने मुद्दा अघि सारेका छन् । ७० वर्षको उमेर हद वा दुई वर्षको कार्यकाल लागू भएमा ओलीलाई आगामी महाधिवेशनबाटै नेतृत्वमा आउनबाट रोक्न सकिने दाउ भण्डारी पक्षधर नेताहरूको छ । ओली र उनीपक्षीय नेताहरू यो दुवै व्यवस्था विधानमा राख्न नदिने पक्षमा देखिएका छन् ।भण्डारीको पक्षमा उभिएका पार्टीका वरिष्ठ उपाध्यक्ष ईश्वर पोखरेलले ०७८ मा सम्पन्न विधान महाधिवेशनमा पारित संगठनात्मक र राजनीतिक प्रस्तावमा नियन्त्रण र सन्तुलनका सिद्धान्त, कार्यकाल, उमेरका विषय सुविचारित ढंगले राखिएको बताए । ‘यो कुनै लहडबाजीमा एकाएक राखिएको थिएन, तीन दशको बहस र छलफलका निष्कर्षलाई सुविचारित रूपमा राखिएका कुरा हुन्,’ पोखरेलले भने, ‘पार्टी जीवनको लोकतान्त्रिकीकरण जबजको अविच्छिन्न अंग हो, यसलाई कमजोर पार्न सकिन्न ।’एमालेमा २०–२२ भदौमा विधान महाधिवेशन हुँदै छ भने त्यसपछि नेतृत्व चयनका लागि अर्को महाधिवेशन हुनेछ । ‘पूर्वराष्ट्रपति आउने/नआउने कुरा होइन । एउटा बलियो व्यवस्थामा दललाई प्रतिनिधित्व गरेर जानुभयो । त्यहाँ गएपछि एउटा भूमिका पूरा गर्नुभयो । उहाँ राजनीतिक व्यक्ति हो, राजनीतिमा रुचि हुन्छ । यो अनैतिक कुरा होइन,’ पोखरेलले भने, ‘जहाँसम्म के जिम्मेवारी लिने भन्ने कुरा छ, त्यो अध्यक्षसँग सल्लाह हुन्छ, पार्टीभित्र सल्लाह हुन्छ । यसलाई लिएर अनेक खालको ट्यारट्यार आवश्यक छैन ।’पूर्वराष्ट्रपतिको सक्रिय राजनीतिको प्रवेशको औपचारिकतासँगै एमालेभित्र दुई नेताका बीचमा ध्रुवीकरण हुने र शक्ति संघर्ष बढाउने चिन्ता पनि एकथरी नेताहरूको छ । तर, संस्थापन पक्षका नेताहरू त्यसो नहुने दाबी गर्छन् । ओलीनिकट नेता पदम गिरी विगतमा वैचारिक र सांगठनिक रूपमा एउटै कित्तामा रहेका नेताहरू महाधिवेशनसम्म समझदारी गरेर अघि बढ्ने दाबी गर्छन् ।‘पार्टीभित्र महाधिवेशनसम्म जाँदा दुइटा नेता समझदारीपूर्वक नै जानुहुन्छ । बाहिर भनिएजस्तै ध्रुवीकरण हुन्छ, शक्ति संघर्ष हुन्छ भन्ने अनुमान पूरा हुन्न । पार्टीभित्र पनि उक्साउने स्थिति बन्न सक्छ,’ उनले भने, ‘तर दुवै नेतृत्व विगतमा परिपक्व राजनीतिक वैचारिक हिसाबले एकठाउँमा उभिँदै आएकाले आउने महाधिवेशन एकताकै महाधिवेशन बन्छ । सबै मुद्दामा समझदारी बन्छ । पार्टीभित्र शक्ति संघर्षको स्थिति हुन्न ।’‘अर्को कार्यकाल पनि एमाले अध्यक्षमा केपी शर्मा ओली नै’भानुभक्त ढकाल, एमाले स्थायी कमिटी सदस्यपूर्वराष्ट्रपति विद्यादेवी भण्डारीको सक्रिय राजनीतिको घोषणाले पार्टीभित्र फेरि शक्तिसंघर्ष हुन खोजेको हो ?मलाई त्यस्तो लागेको छैन । उहाँ एमालेमै हुर्किनुभएको, एमालेकै नेतृत्व गर्नुभएको अनुभवी नेता हुनुहुन्छ । पार्टी कुनै दुर्घटनामा नजाओस् भन्नेमा हामीभन्दा पनि विशेष सचेत हुनुहुन्छ । फेरि उहाँले गर्दाखेरि ध्रुवीकरण बढ्ने हो र, होइन ।विधान महाधिवेशनको संघारमा घोषणा गर्नुभएकाले दुई नेताबीचको शक्तिसंघर्ष सुरु हुन्छ भन्छन् नि ?एमालेमा कोही मान्छे आउनु र थपिनुले चिन्ता बढ्दैन । बरु एमाले छोडेर जानेका कारण चिन्ता बढ्छ । परिवारमा सदस्य वृद्धि हुने कुराले शक्तिसंघर्ष नै हुन्छ भन्ने लाग्दैन ।राष्ट्रपति भइसकेको मान्छे, अभिभावक भएर बस्नुपर्छ, सक्रिय राजनीतिमा आउने होइन भन्ने कोणबाट पनि बहस भएको थियो नि ?त्यो बहस त चल्ला नि अब । महाधिवेशनमा चल्ला । सडक, सडकमा चल्ला । पत्रिकामा मात्र बहस चलाएर के निष्कर्षमा पुगिएला र !पार्टीमा ७० वर्षको उमेर हद र दुई कार्यकालभन्दा बढी नेतृत्वमा बस्न नपाउने व्यवस्था त अहिले पूर्वराष्ट्रपति भण्डारीकै तर्फबाट मुद्दा बन्दै छ नि त ?दुई कार्यकालको प्रावधान एमालेको कुनै विधि–विधानमा छैन । त्यो मनगणन्ते कुरा हुन् । ७० वर्षको प्रावधान उपयुक्त हुन्छ कि भनेर परीक्षणमा ल्याएका थियौं । त्योचाहिँ पनि कामयाबी भएन भनेर केन्द्रीय कमिटी बैठकबाट परिमार्जन गरिसकेका छौं । ७३–७४ वर्षका मान्छे पनि यो बीचमा पार्टीमा ल्याइएकै छ ।केपी शर्मा ओलीलाई नेतृत्वमा राख्न यहीँ प्रावधान विधानमा राख्नुपर्छ भनेर मुद्दा बनाउन खोजिएको भन्ने चर्चा छ नि ?विधानमा के–के राखिन्छ, त्यो त त्यतिखेरको कुरा भो । आगामी ५ साउनमा केन्द्रीय कमिटी बैठक छ । त्यसपछि के राख्ने, के नराख्ने भन्ने कुरा पहिले नै बाहिर–बाहिर छलफल गरेर निष्कर्षमा पुगिन्छ र !पार्टीभित्रै यो बहस चलिरहेको छ नि त ?बहस त आउँछ, छलफल हुन्छ । विधिवत् रूपमा के लाने, के नलाने भन्ने कुरो त केन्द्रीय कमिटी बैठकले छलफल गर्छ । विधिसम्मत ढंगले कसरी गर्ने ? अहिले परिवर्तित अवस्थामा पार्टीलाई कसरी सुदृढ, व्यवस्थित गर्ने भन्ने विषयमा छलफल गरिन्छ ।अब विद्या भण्डारीलाई एमालेको वैकल्पिक नेताका रूपमा हेर्न थालियो नि, होइन ?महाधिवेशन ओपन भएपछि क–कसले के–के बोल्नुहुन्छ, कुन ढंगले जानुहुन्छ भन्ने कुरा त्यतिखेर हुने हो । वैकल्पिक त के भन्ने र ? अध्यक्षले केपी कमरेडले सार्वजनिक फोरममै एकपटक दोहोर्‍याउँछु भन्नुभएकै छ । उहाँ नै अघि सर्नुहुन्छ । वैकल्पिक भनेको त आफूले छोड्दाखेरी बनाउने न हो । पूर्वराष्ट्रपतिको प्रवेश हुँदैमा उहाँले छोड्नेजस्तो कुरो त हुँदैन । उहाँ राष्ट्रपति हुनुभो, बाहिर रहनुभो, अब एमालेमा सक्रिय राजनीतिमा आउने भन्नुभएको छ ।सक्रिय राजनीति भन्नेबित्तिकै कतिपय मान्छे अध्यक्ष नै देख्छन् । कमिटीमा रहनुपर्ने होला, कमिटीमा नरहेर सक्रिय हुने कुरा होला । कुनै योगदान दिने भन्ने होला । उहाँले पनि म यहीँ पदका लागि भन्नुभएको छैन । अब उहाँका प्रवक्ता बनेर को–को मान्छे पार्टी बिगार्न लाग्छन्, तिनीहरूलाई सुन्ने कुरा हुन्न । विधान महाधिवेशन आयोजना गरेकै छौं । तयारीका लागि केन्द्रीय कमिटी, पोलिटब्युरो बैठक राखेका छौं । त्यसमा सबै खालका विचार आउँछन् ।पार्टी व्यवस्थित गर्ने सन्दर्भमा अरू कुरा पनि आउँछन् । यी सबैमा छलफल गरेर केन्द्रीय कमिटीका तर्फबाट एक महिना अगाडि तल प्रस्ताव पठाउने वैज्ञानिक व्यवस्था छ । देशव्यापी सुझाव आइसकेपछि, बहस छलफल भइसकेपछि निचोडका रूपमा विधान अधिवेशन गर्छौं । बल्ल छलफल सुरु हुन लागेको छ ।"
प्राध्यापक-विद्यार्थीको बन्धक त्रिभुवन विश्वविद्यालय,"काठमाडौँ — उच्च शिक्षाका झन्डै ८० प्रतिशत विद्यार्थी अध्ययन गर्ने मुलुककै जेठो त्रिभुवन विश्वविद्यालय प्राध्यापक र विद्यार्थीको तालाबन्दीका कारण बन्धक बनेको छ । सत्तारूढ विद्यार्थी संगठन नेविसंघले ताला लगाएकै बेला आंशिक प्राध्यापकले पनि ताला थपेपछि त्रिविका प्रमुख प्रशासनिक कार्यालय ३० दिनदेखि खुलेका छैनन् ।निमित्त उपकुलपति खड्ग केसी, रेक्टर दुविनन्द ढकाल, रजिस्ट्रार केदार रिजाल १४ जेठयता कीर्तिपुरस्थित कार्यकक्ष फर्केका छैनन् । तालाबन्दीका कारण मात्र नभएर असुरक्षाका कारणसमेत उनीहरू कार्यालय जान नसकेको कर्मचारीहरू बताउँछन् । त्रिवि सेवा आयोगका अध्यक्ष घनश्याम भट्टराई, सदस्य अजय भट्टराई पनि ३० जेठदेखि कार्यकक्ष जान सकेका छैनन् ।त्रिविका कतिपय पदाधिकारी र कर्मचारीले पुल्चोकस्थित इन्जिनियरिङ अध्ययन संस्थानको डिन कार्यालय, स्मृति भवनलगायत निकायबाट कामकाज गर्दै आएका छन् । अन्यत्र बसेर कामकाज गर्दा पनि तालाबन्दी गर्ने आंशिक प्राध्यापक संघका अध्यक्ष गोकुल लिम्बूलगायतले अवरोध गर्दै आएको उनीहरू बताउँछन् । ‘कार्यकक्षमा जान नपाएपछि अन्यत्र बसेर कामकाज गर्दा पनि किन काम गरेको भनेर घेराउ गर्न आउँछन्, धम्की दिन्छन्,’ एक कर्मचारीले भने ।काठमाडौं उपत्यकाका केही क्याम्पसमा नेविसंघबाट स्ववियुमा निर्वाचित पदाधिकारीले गत १४ जेठमा उपकुलपति कार्यालय तोडफोड र तालाबन्दी गरेका थिए । रेक्टर र रजिस्ट्रारको कार्यकक्षमा पनि उनीहरूले ताला लगाएका थिए । त्यसमा शंकरदेव, सरस्वती, पब्लिक युथ, सानोठिमी क्याम्पसका स्ववियु पदाधिकारी संलग्न थिए । माघमा सकिएको स्नातक तहको भर्ना खुलाउनुपर्ने उनीहरूको माग छ ।विश्वविद्यालयले तोडफोडमा संलग्नलाई कारबाही गर्न प्रहरीमा उजुरी दिएको थियो । त्यसपछि काठमाडौं प्रहरी परिसरले सार्वजनिक सम्पत्ति तोडफोडमा संलग्न २ जनालाई पक्राउ गरेर अभद्र व्यवहारमा मुद्दा चलाउन जिल्ला प्रशासन कार्यालय काठमाडौंमा बुझाएको थियो तर उनीहरू भोलिपल्टै छुटे ।तोडफोडमा संलग्नलाई कारबाहीको दायरामा नल्याइएको गुनासो निमित्त उपकुलपति केसीले प्रधानमन्त्री तथा कुलपति केपी शर्मा ओली, शिक्षामन्त्री तथा सहकुलपति रघुजी पन्तलाई गर्दै आएका छन् । तर न दोषीलाई कारबाही भएको छ न त ताला खुलाउने पहल ।नेविसंघको तालाबन्दी रहँदै १५ दिनदेखि आंशिक प्राध्यापक संघले समेत उपकुलपति, रेक्टर, रजिस्ट्रार र सेवा आयोगमा तालाबन्दी गरेको छ । त्रिविले विद्यावारिधि गरेर अनुसन्धानमा सक्रियलाई अन्तर्वार्ताबाट उपप्राध्यापक, सहप्राध्यापक र प्राध्यापक नियुक्ति गर्ने प्रक्रिया फास्ट ट्र्याक विधिमा अघि बढाएपछि असन्तुष्टि जनाउँदै संघका अध्यक्ष गोकुल लिम्बू, सहअध्यक्ष राजेन्द्र आचार्य, महासचिव वैकुण्ठ थापालगायतले तालाबन्दी गरेका हुन् ।फास्ट ट्र्याकबाट आफन्तलाई नियुक्ति गर्न लागिएको आंशिक प्राध्यापकको आरोप छ । त्रिवि कार्यकारी परिषद्को सिफारिसमा सेवा आयोगले फास्ट ट्र्याकबाट १ सय २० प्राध्यापक नियुक्ति गर्न जेठ अन्तिम साता विज्ञापन प्रकाशन गरेको थियो । त्रिविले विश्वविद्यालय अनुदान आयोगमार्फत २०७६ र २०७८ मा पनि त्यही विधिबाट केही सहप्राध्यापक र प्राध्यापक नियुक्ति गरेको थियो । अनुसन्धानमा पोख्त जनशक्तिलाई विश्वविद्यालय सेवामा भित्र्याउन उक्त विधि तय गरिएको उपकुलपति केसीको भनाइ छ ।१८ साउन २०८१ मा भएको सहमतिअनुसार करारमा नियुक्ति गर्नुको सट्टा आंशिक प्राध्यापकलाई विस्थापन गर्न खोजिएको संघले जनाएको छ । संघले जारी गरेको विज्ञप्तिमा फास्ट ट्र्याकका नाममा लिखित परीक्षाबिनै उपप्राध्यापक स्थायी गर्ने विज्ञापन खारेज गर्नॅपर्ने उल्लेख छ । अनुभवका आधारमा सबैले प्रतिस्पर्धा गर्न पाउने गरी विज्ञापन खुलाउनुपर्ने आंशिक प्राध्यापकहरूको माग छ ।दुई हजार आंशिक प्राध्यापकको पेसागत हकहित र सुरक्षाको सम्बोधन हुनुपर्ने विज्ञप्तिमा उल्लेख छ । फास्ट ट्र्याकमा अध्यापक नियुक्ति गर्दा वर्षौंदेखि प्राध्यापनरत अनुभवीहरू विस्थापित हुने संघले जनाएको छ । ‘विश्वविद्यालयले आंशिक प्राध्यापकलाई पटकपटक धोका दिँदै श्रम शोषण गर्दै आएको छ,’ अध्यक्ष लिम्बूले भने, ‘विज्ञापन रद्द गरेर आंशिक प्राध्यापकको माग पूरा नभएसम्म तालाबन्दी जारी रहन्छ ।’त्रिविमा आंशिकमा नियुक्ति गर्ने, स्वतः करारमा नियुक्त गर्ने र करारबाट सीमित प्रतिस्पर्धाबाट स्थायी गर्ने अभ्यास चल्दै आएको छ । सर्वोच्च अदालतले भने आन्तरिक प्रतिस्पर्धा गर्न नमिल्ने भन्दै त्यसमा पटकपटक रोक लगाएको छ । निमित्त उपकुलपति केसीले जायज माग सम्बोधन गर्न तयार रहेको बताए । ‘आजको सभ्य समाजमा प्राज्ञिक समुदायले आफ्नो माग राख्ने तरिका तालाबन्दी हुन सक्दैन । जायज माग वार्ताबाट सम्बोधन गर्न विश्वविद्यालय तयार छ,’ उनले भने ।त्रिवि केन्द्रीय क्याम्पसका स्ववियु अध्यक्ष दीपकराज जोशीले प्राध्यापक र विद्यार्थी नै तालाबन्दीमा उत्रनु दुःखद भएको बताए । ‘तालाबन्दी र तोडफोड अनुचित कार्य हुन् । वार्ता र छलफलबाट निकास निकाल्नुपर्छ,’ उनले भने । त्रिवि प्राध्यापक संघका अध्यक्ष वसन्त ढकालले पनि तालाबन्दी र तोडफोड अराजक कार्य रहेको टिप्पणी गरे ।‘यस्ता कार्यमा हाम्रो समर्थन छैन, विश्विविद्यालय विचारको थलो हुनुपर्छ,’ उनले भने, ‘कुनै माग भए फरक तरिकाबाट अघि सार्नुपर्छ ।’ अहिलेको समस्यामा दुवै पक्षले संवादबाट सहमति जुटाउनुपर्नेमा उनले जोड दिए । ‘यति लामो समयसम्म पनि वार्ता, छलफल हुन नसक्नु दुःखद हो । त्रिविलाई अनिश्चितताको बन्दी बनाउनु हुँदैन ।’"
प्रधानमन्त्री ओली र तान्जानियाका उपराष्ट्रपति फिलिपबीच भेटवार्ता,कतार — प्रधानमन्त्री केपी शर्मा ओली र तान्जानियाका उपराष्ट्रपति डा फिलिप एम पाङ्गोबीच आज भेटवार्ता भएको छ ।संयुक्त राष्ट्रसङ्घको ‘विकासको लागि वित्त (फाइनान्सिङ फर डेभलपमेन्ट)चौथो अन्तरराष्ट्रिय सम्मेलन’मा सहभागी हुन स्पेनको औपचारिक भ्रमणमा जाने क्रममा उनीहरूबीच कतारको दोहास्थित हमाद अन्तरराष्ट्रिय विमानस्थलमा भेटवार्ता भएको हो ।भेटवार्ताका क्रममा दुई देशको आपसी सम्बन्धका विविध आयामबारे कुराकानी भएको थियो । भेटका अवसरमा प्रधानमन्त्रीका मुख्य सल्लाहकार विष्णुप्रसाद रिमाललगायत सहभागी थिए।
"आज धान दिवस, दही चिउराको सांस्कृतिक पर्व मनाइँदै","काठमाडौँ — प्रत्येक वर्ष असार १५ गते मनाइने धान दिवस आज खेतमा काम गरी दही चिउरा खाएर मनाइँदै छ । कामको चटारोले थकित भएका किसान शक्ति प्राप्तिका लागि दही चिउरा खान्छन् । यसबेला दही चिउराले शरीरमा शीतलता भई शक्ति सञ्चय हुने विश्वास गरिन्छ ।असार १५ लाई नेपाली समाजमा दही चिउरा खाने पर्वका रूपमा पनि लिइन्छ । खेतीपातीबाहेक अन्य पेसा र व्यवसायमा लागेका नेपालीले पनि आज दही चिउरा खाई असार १५ मनाउँछन् ।हाम्रो संस्कृतिमा दहीको स्थान महत्त्वपूर्ण छ । शुभकार्यका लागि घरबाहिर निस्कने, विदेश जाने आदि महत्त्वपूर्ण काम गर्नुअघि दही अक्षता मुछेर निधारमा रातो टीका लगाउने परम्परा छ । यस्ता शुभकाममा निस्कनुअघि सगुनका रूपमा पनि दही खुवाएर बिदाइ गरिन्छ । निस्कने बेलामा दही खाएर हिँडे साइत पर्ने जनविश्वास रहिआएको छ ।दही वैज्ञानिक दृष्टिले पनि स्वास्थ्यवद्र्धक मानिन्छ । गुरु गोरखनाथले नेपालको एकीकरणकर्ता श्री ५ बडामहाराजाधिराज पृथ्वीनारायण शाहलाई दही खान दिएर पराक्रमी हुने भविष्यवाणी गर्नुभएको थियो भनिन्छ । आयुर्वेदमा भोजनको अन्त्यमा दही मथेर बनाएको मोही पिएमा औषधि उपचारका लागि स्वास्थ्यकर्मीकहाँ जानु नपर्ने बताइएको छ । 'भोजनान्ते पिबेत् तक्रं वैद्यस्य किं प्रयोजनम्’ भन्नेजस्ता वाक्य पनि आयुर्वेदमा उल्लेख गरिएको छ । दहीले पाचन शक्ति पनि बढाउँछ ।पखाला लागेका बेला दही चिउरा खाएमा औषधिको काम गर्छ । यसैले दही चिउरा खाने संस्कारले नेपाली संस्कृतिमा बृहद् रूप लिएको छ । यसरी असार १५ गते नेपाली समाजमा राष्ट्रिय सांस्कृतिक पर्व बन्न सफल भएको छ ।विसं २०६१ मङ्सिर २९ गते मन्त्रीस्तरीय निर्णय गरी २०६२ साल असार १५ गतेदेखि राष्ट्रिय धान दिवस मनाउन थालिएको हो । कृषिप्रधान देश भएकाले नेपालका अधिकांश मानिसको पेसा खेतीपाती हो ।किसान वर्षभरका लागि छाक जुटाउन यो महिना खेतीमा व्यस्त हुन्छन् । आजका दिन असारे भाकामा लोकदोहोरी गाउँदै छुपुछुपु हिलोमा धान रोपिन्छ । ‘छुपु र छुपु हिलोमा धान रोपेर छोडौँला, बनाई कुलो लगाई पानी आएर गोडौँला’जस्ता लोकलयका गीत गाएर खेतमै रमाइलो पनि गरिन्छ ।मध्य गर्मीको यो समयमा युवा लाठे र युवती रोपाहारले खेतका गराको हिलो छ्यापाछ्याप गरेर मनोरञ्जन गर्छन् । असारमा एकपटक हिलोमा पस्नैपर्ने मान्यता पनि नेपालीमा समाजमा रहेको छ ।यस वर्ष असार मध्यसम्म पनि देशका सबै भागमा पर्याप्त मात्रामा वर्षा नभएका कारण हुनुपर्ने जति धान रोपाइँ हुनसकेको छैन । कति ठाउँमा रासायनिक मलको पनि अभाव भएको गुनासो किसानले गर्ने गरेका छन् । कृषि तथा पशुपन्छी विकास मन्त्रालयले भने पर्याप्त मात्रामा रासायनिक मलको मौज्दात रहेको दाबी गरेको छ ।"
एसिया–खाडी संवादको निष्कर्ष : ‘रोजगारदाता पे मोडलमा सम्झौता हुन्न’,"काठमाडौँ — खाडी क्षेत्रमा श्रमिक पठाउने र लिने देशका उच्च अधिकारीहरूले रोजगारदाता पे मोडलमा सम्झौता गर्ने ठाउँ नभएको निष्कर्ष निकालेका छन् ।श्रम, रोजगार तथा सामाजिक सुरक्षा मन्त्रालय र अन्तर्राष्ट्रिय आप्रवासन संगठन (आईओएम) को सहकार्यमा असार ११ र १२ मा काठमाडौंमा सम्पन्न ‘एसिया–खाडी संवाद’ले श्रमिकबाट शुल्क लिने गलत अभ्यास अन्त्य गर्न श्रमिकको भर्नासँग सम्बद्ध सबै शुल्क बेहोर्ने रोजगारदाता पे मोडललाई कार्यान्वयन गर्ने निष्कर्ष निकालेका हुन् ।संवादमा श्रमिकलाई भर्ना गर्ने खाडीका प्रमुख गन्तव्य र श्रमिक पठाउने गरी एसियाका २५ देशका उच्च अधिकारी सहभागी थिए । ‘श्रमिकबाट शुल्क लिने गलत अभ्यास अन्त्य गर्न रोजगारदाताले सबै खर्च बेहोर्ने सिद्धान्तलाई विश्वव्यापी बाध्यकारी मानकमा रूपान्तरण गर्नुपर्छ,’ श्रम सचिव कृष्णहरि पुष्करले भने, ‘श्रमिकका लागि भर्ना प्रक्रिया पारदर्शी, निष्पक्ष र निःशुल्क हुनुपर्छ । यसमा सम्झौता गर्ने ठाउँ छैन ।’अहिले खाडी क्षेत्रमा मात्रै १५ लाख नेपालीसहित एसियाका २ करोड ५० लाखभन्दा बढी श्रमिकको हक, अधिकार र भविष्य सुनिश्चित गर्न एसियाली तथा खाडी देशका प्रतिनिधिले काठमाडौंमा निष्कर्ष निकालेका हुन् । यसलाई २०२६ मा हुने अन्तर्राष्ट्रिय आप्रवासन समीक्षा मञ्चमा थप छलफल गरिने श्रम सचिव पुष्करको भनाइ छ । संवादले नियमित श्रम आप्रवासन मार्गको विकास, निष्पक्ष श्रम भर्ना प्रक्रिया, सीप विकास तथा सामाजिक सुरक्षा पहुँच प्रवर्द्धन गर्ने नीतिको समन्वय आवश्यक भएको निष्कर्ष निकालेको उनले जनाए ।रोजगारदाता पे मोडललाई सफल कार्यान्वयन गर्न सरकार, म्यानपावर र नियामक निकायबीच सहकार्य सुदृढ गर्नुपर्नेमा उनले जोड दिए । ‘नेपालले न्यायोचित भर्नाको सरकार–सरकार (जीटुजी), सरकार–व्यवसाय (जीटीबी), व्यवसाय–सरकार (बीटुजी) र व्यवसाय–व्यवसाय (बीटुबी) सहकार्य मोडललाई प्रवर्द्धन गरिरहेको छ,’ उनले भने, ‘यी मोडलमार्फत न्यायोचित भर्ना, सूचनाको आदानप्रदान र अन्तर्राष्ट्रिय मापदण्डअनुकूल श्रमिकको भर्ना भइरहेको छ ।’नेपालले एक दशकदेखि टिकट र भिसा निःशुल्क गरेको छ । खाडी जाने श्रमिकले सेवा शुल्क १० हजार रुपैयाँ मात्रै तिर्न पाउने नीति सरकारको छ । संयुक्त अरब इमिरेट्स (यूएई) र मलेसिया जाने श्रमिकको शून्य लागत शुल्क नीति छ । तर अलगअलग मोडल भए पनि शतप्रतिशत रोजगार पे मोडल बीटुबीअन्तर्गत केही रोजगारदाताले मात्रै कार्यान्वयन गरिरहेका छन् । जसमा सबैभन्दा बढी खाडीका पाँचतारे होटल, ठूला कम्पनी र मलेसियाका उत्पादन कम्पनी छन् । कोरिया र इजरायल जाने श्रमिकले टिकट खर्च भने आफैंले बेहोरिरहेका छन् ।संवादमा श्रम मन्त्रालयले नेपालले आप्रवासन व्यवस्थापन प्रणालीलाई डिजिटल रूपान्तरणलाई प्राथमिकता दिँदै प्रविधिमा आधारित ई–आप्रवासन प्रणाली निर्माण गरिरहेको जनाएको छ । ‘भर्ना प्रक्रियाबाट लिएर कार्यस्थलसम्म हुने शोषण, ज्याला नदिने, करार सम्झौता उल्लंघनजस्ता समस्या अन्त्य गर्न कडा निगरानी, न्यायमा सहज पहुँच र पीडितको संरक्षण हुनुपर्छ,’ सचिव पुष्करले भने, ‘यसका लागि हामीले प्रविधिमा आधारित ई–आप्रवासन प्रणाली निर्माण गरिरहेका छौं । यो प्रविधि प्रशासनिक सुधार मात्र होइन, संरचनात्मक रूपान्तरण पनि हो । यसले बिचौलिया हटाउने, पारदर्शिता बढाउने र जवाफदेहिता सुदृढ गर्नेछ ।’दुई क्षेत्रबीचको आप्रवासन मार्गलाई अझ न्यायपूर्ण र व्यवस्थित बनाउन गरिएको यस प्रयासले नीति निर्माणमा सहयोग पुग्ने आईओएमका एसिया–प्रशान्त क्षेत्रीय कार्यालयका उपक्षेत्रीय निर्देशक स्टुअर्ट सिम्पसनले बताए ।"
कोसेलीका रूपमा विदेश पुग्दै ‘थोर्गेली गुड’,"थोर्गा, गुल्मी — रुरुक्षेत्र गाउँपालिका–४, थानीडाँडाकी गंगा पुनले थाहा पाएदेखि नै बा–आमाले उखु लगाउँथे । यसरी लगाएको उखु घरेलु उपाय लगाई पेलेर गुड–खुँदो बनाइन्थ्यो । मिहिनेत भने धेरै पर्थ्यो । मिहिनेतअनुसार थोरबहुत आम्दानी पनि हुन्थ्यो ।सोचेजस्तो बजार प्रवर्द्धन भने हुन सकेको थिएन । तर थोर्गा उखु गाउँका रूपमा परिचित थियो । परम्परादेखि उखु लगाए पनि किसानले मिहिनेतअनुसार मूल्य पाउन सकेका थिएनन् ।जब २०७९ सालमा रुरु बहुउद्देश्यीय सहकारी संस्था लिमिटेडको सहयोगमा थोर्गेली गुड खुँदो उद्योग स्थापना भयो, तब परम्परागत खेतीलाई व्यावसायिकतातर्फ लग्ने योजना बनाइयो । आधुनिक प्रविधि भित्र्याएर गुड र खुँदो उत्पादनको तयारी थालियो । नभन्दै गत माघमा उद्योगबाट यसको विधिवत् उत्पादन सुरु गरियो ।पहिला उखु लगाए पनि व्यावसायिक नभएको पुन सुनाउँछिन् । ‘१० रोपनी जग्गामा उखु लगाएकी छु,’ उनले भनिन्, ‘अहिलेसम्म सहकारीलाई १ सय ७६ क्विन्टल उखु बेचें ।’ थोरै–थोरै गरेर उखु बेचेर आम्दानी बढाउँदै लगेको उनले सुनाइन् ।‘खेती बढाउँदै लगेका छौं, खर्च कटाएर यस पटक ५० हजार रुपैयाँ आम्दानी भयो,’ उनले भनिन्, ‘घर खर्च जुटेको छ, अहिले आम्दानीको स्रोत उखु नै छ ।’ चार छोरी र आफ्नो सामान्य खर्च यसैले धानेको उनको भनाइ छ । थोर्गाकी कमला मरासिनीले पनि ५ रोपनी जग्गामा उखु लगाएकी छन् । उखुबाट राम्रै आम्दानी आएको उनी सुनाउँछिन् । ‘त्यसमाथि अहिले मेसिनबाट उखु पेल्न थालेपछि छिटो र सहज भएको छ,’ उनले भनिन् ।सहकारीले गाउँका उखु किसानलाई संगठित बनाएको उनले बताइन् । थोर्गाकै घनश्याम दर्लामी मगरले पनि सहकारीको सदस्य भएपछि पहिलाभन्दा दोब्बर जग्गामा उखु खेती गरिरहेको जनाए ।उखु नगदेबाली भएकाले किसानले एक सिजनमा राम्रो आम्दानी गर्न सकेको उनको भनाइ छ । सहकारीमार्फत सञ्चालित थोर्गेली गुड खुँदो उद्योगमा ८ जना कर्मचारीलाई यति बेला खुँदो, गुड र क्यान्डी तयार गर्न भ्याइनभ्याइ छ ।सहकारीका व्यवस्थापक प्रकाश थापा आफैं काममा खटिन्छन् । गुड, खुँदो र क्यान्डी बनाउन मासिक पारिश्रमिक दिएर ७ जना कर्मचारी राखिएका छन् ।‘सहकारीले उद्योगलाई व्यवस्थित गर्दै लगेपछि किसान उखु खेतीमा आकर्षित हुँदै गएका छन्,’ भने, ‘यस क्षेत्रका किसानलाई व्यावसायिक बनाएर थोर्गाको गुड र खुँदोको पहिचान बढाउने सहकारीको योजना छ ।’ उद्योग विभागले गत मंसिर १४ मा थोर्गेली गुड खुँदो उद्योगको ‘थोर्गेली गुड’ लाई ब्रान्ड नाम दिइसकेको छ । अहिले त्यही ब्रान्डमा उत्पादन र प्याकेजिङ हुँदै आएको छ ।रुरुक्षेत्र गाउँपालिका–३ को थोर्गा र थानपती, ४ को दार्सिङबास र चौतारा र १ को भटकुवा र च्युरेक क्षेत्र उखु उत्पादनका लागि ऊर्वर मानिन्छन् । उखु क्रसिङ गर्ने समय पुसदेखि चैतसम्म हो । वैशाखदेखि असारसम्म क्रसिङ गरेको उखुबाट तयार भएको खुँदो, गुड, क्यान्डी तयार गरिन्छ । यहाँ उत्पादित गुड गुल्मीको रिडीबजार, बुटवल, काठमाडौं, पोखरालगायत नेपाल आएकाले कोसेलीका रूपमा विदेशसम्म पुर्‍याउने गरेका छन् ।किसानको घर बारीमै पुगेर आफैं उखु ल्याउने गरेको सहकारीका अध्यक्ष भेषराज ज्ञवालीले बताए । पहिला किसानले उखु ६ रुपैयाँ किलोमा बिक्री गर्थे । अहिले किसानसँग सहकारीले प्रतिकिलो १२ रुपैयाँमा खरिद गर्ने गरेको छ । ‘ट्र्याक्टर लिएर किसानको घर, बारीमै उखु लिन पुग्छौं, लोड उहाँहरूले नै गरिदिनुहुन्छ,’ उनले भने, ‘अहिले ९९ जना किसानको उखु सहकारीमा ल्याइएको छ ।’ सहकारीमा १ सय १० जनाले अहिले उखु लगाएका छन् ।बजारीकरणको समस्या नभए पनि माग धान्न सके पुग्ने रुरुक्षेत्र गाउँपालिका–३ का वडाध्यक्ष शेषनारायण पौडेलले जनाए । उद्योग सञ्चालनका लागि गाउँपालिकाले जनप्रिय प्राविको भवन व्यवस्थापन गरेको छ । पालिकाले भौतिक पूर्वाधार निर्माणका लागि सहकारीलाई दुई पटक गरी ५५ लाख रुपैयाँ सहयोग गरेको पालिकाका अध्यक्ष यदु ज्ञवालीको भनाइ छ । खेती बढाउन मल, बीउका लागि अनुदान दिने र बजारीकरणमा सघाउन सकिने उनले बताए ।हेफर इन्टरनेसनल नेपालले पटक–पटक गरी ७५ लाख रुपैयाँ सहयोग गरिसकेको व्यवस्थापक थापाको भनाइ छ । मेसिन खरिदका साथै बजारीकरणमा हेफरले सघाउँदै आएको उनले जनाए । कृषि ज्ञान केन्द्र गुल्मीले पनि उखु प्रवर्द्धन, बीउ र बजारीकरणका लागि ३ लाख सहयोग गरेको छ । जिल्लामा पछिल्लो वर्ष ५ करोड ७० लाखभन्दा बढीको गुड, खुँदो तथा प्रशोधित सामग्री बिक्री हुने कृषि ज्ञान केन्द्र गुल्मीले जनाएको छ ।"
सुनको मूल्य सातामै ५ हजार ८ सय रुपैयाँले घट्यो,"काठमाडौँ — सातामा सुनको मूल्य तोलामा ५ हजार ८ सय रुपैयाँले घटेको छ । गत आइतबार प्रतितोला १ लाख ९५ हजार २ सय रहेको सुनको मूल्य शुक्रबार आइपुग्दा तोलामा १ लाख ८९ हजार ४ सय कायम भएको नेपाल सुनचाँदी व्यवसायी महासंघका महासचिव किरणभाइ बज्राचार्यले बताए ।आइतबारको तुलनामा तोलामा ५ हजार ८ सय रुपैयाँले सुनको मूल्य घटेको उनको भनाइ छ ।नेपालमा मात्र नभई विश्वबजारमा समेत सुनको मूल्य घटेको छ । गत बिहीबार मात्रै अमेरिकामा सुनको मूल्य २ प्रतिशतले घटेको रोयर्टसले जनाएको छ । अमेरिका–चीन व्यापार सम्झौतापछि जोखिम घट्ने संकेत देखिएसँगै सुनको मूल्य घटेको विश्लेषकहरूले बताएका छन् ।अमेरिका–चीन व्यापार युद्ध बढ्ने संकेतपछि सुरक्षित मानिने सुनमा लगानीकर्ताको आकर्षण बढेको थियो । त्यसकारण विश्वव्यापी रूपमा सुनको मूल्य बढे पनि अमेरिका–चीन व्यापार सम्झौतापछि जोखिम घट्ने संकेत देखिएसँगै सुनको मूल्य गत बिहीबार सुनको मूल्य २ प्रतिशतले घटेको रोयटर्समा उल्लेख छ ।स्थानीय समयअनुसार २ बजे स्पट सुनको मूल्य १‍.५ प्रतिशतले घटेर ३ हजार २७७‍‍.१७ डलर कायम भएको छ । बिहीबार यूएस गोल्ड फ्युचर्स १‍.८ प्रतिशतले घटेर ३ हजार २ सय ८७ दशमलव ६ डलरमा कायम भएको छ । भूराजनीतिमा आएको मन्दी, चीनसँगको वार्ता र पछिल्लो समय मध्यपूर्वमा विकसित घटनाक्रमले लगानीकर्ताहरूलाई नाफा कमाउने अवसर सिर्जना गरेको आरजेओ फ्युचर्सका वरिष्ठ रणनीतिकार डेनियल पाभलियनले बताए ।अमेरिकामा दुर्लभ खनिज तत्त्वको ढुवानीबारे बिहीबार अमेरिका र चीनबीच भएको सम्झौतालाई बजारले सकारात्मक रूपमा लिएको जनाएका छन् । मध्यपूर्वमा सुरु भएको इरान–इजरायलबीचको युद्धविराम सम्झौता अझै कायम छ ।स्थिर भूराजनीति र आर्थिक वातावरणले सुरक्षित मानिने सुनको आकर्षणलाई कम गर्ने भएकाले लगानीकर्तालाई जोखिमपूर्ण सम्पत्तितर्फ धकेल्ने विश्लेषक बताउँछन् । स्पट चाँदी १.४ प्रतिशत र प्लाटिनम ५.३ प्रतिशतले घटेको छ । तर यो साता चाँदी र प्लाटिनमको मूल्य बढ्ने क्रममा थियो ।चाँदीको मूल्य भने सातामा प्रतितोला ५ रुपैयाँले वृद्धि भएको छ । गत आइतबार प्रतितोला २ हजार १ सय ६० रुपैयाँमा कारोबार भएको चाँदी शुक्रबार प्रतितोला २ हजार १ सय ६५ रुपैयाँमा कायम भएको छ । सोमबार प्रतितोला चाँदी २ हजार १ सय ७० र बिहीबार प्रतितोला २ हजार १ सय ७५ रुपैयाँमा कारोबार भएको महासंघको तथ्यांक छ ।"
यस्तो छ आजको विदेशी मुद्राको विनिमयदर,"काठमाडौँ — नेपाल राष्ट्र बैंकले आइतबारका लागि विदेशी मुद्राको विनिमयदर निर्धारण गरेको छ । राष्ट्र बैंकका अनुसार अमेरिकी डलर एकको खरिददर १३६ रुपैयाँ ४७ पैसा र बिक्रीदर १३७ रुपैयाँ ०७ पैसा निर्धारण गरिएको छ ।युरोपियन युरो एकको खरिददर १५९ रुपैयाँ ९० पैसा र बिक्रीदर १६० रुपैयाँ ६० पैसा, युके पाउण्ड स्ट्रलिङ एकको खरिददर १८७ रुपैयाँ ३९ पैसा र बिक्रीदर १८८ रुपैयाँ २२ पैसा, स्वीस फ्रयाङ्क एकको खरिददर १७० रुपैयाँ ९० पैसा र बिक्रीदर १७१ रुपैयाँ ६५ पैसा कायम गरिएको छ ।अष्ट्रेलियन डलर एकको खरिददर ८९ रुपैयाँ २० पैसा र बिक्रीदर ८९ रुपैयाँ ६० पैसा, क्यानेडियन डलर एकको खरिददर ९९ रुपैयाँ ९७ पैसा र बिक्रीदर १०० रुपैयाँ ४१ पैसा, सिङ्गापुर डलर एकको खरिददर १०६ रुपैयाँ ९९ पैसा र बिक्रीदर १०७ रुपैयाँ ४६ पैसा तोकिएको छ ।जापानी येन १० को खरिददर नौ रुपैयाँ ४४ पैसा र बिक्रीदर नौ रुपैयाँ ४८ पैसा, चिनियाँ युआन एकको खरिददर १९ रुपैयाँ ०३ पैसा र बिक्रीदर १९ रुपैयाँ ११ पैसा, साउदी अरेबियन रियाल एकको खरिददर ३६ रुपैयाँ ३९ पैसा र बिक्रीदर ३६ रुपैयाँ ५५ पैसा, कतारी रियाल एकको खरिददर ३७ रुपैयाँ ३४ पैसा र बिक्रीदर ३७ रुपैयाँ ५० पैसा कायम भएको छ ।केन्द्रीय बैंकका अनुसार थाइ भाट एकको खरिददर चार रुपैयाँ १८ पैसा र बिक्रीदर चार रुपैयाँ २० पैसा, युएई दिराम एकको खरिददर ३७ रुपैयाँ १६ पैसा र बिक्रीदर ३७ रुपैयाँ ३२ पैसा, मलेसियन रिङ्गेट एकको खरिददर ३२ रुपैयाँ २७ पैसा र बिक्रीदर ३२ रुपैयाँ ४१ पैसा, साउथ कोरियन वन १०० को खरिददर १० रुपैयाँ ०३ पैसा र बिक्रीदर १० रुपैयाँ ०८ पैसा, स्वीडिस क्रोनर एकको खरिददर १४ रुपैयाँ ४० पैसा र बिक्रीदर १४ रुपैयाँ ४६ पैसा र डेनिस क्रोनर एकको खरिददर २१ रुपैयाँ ४३ पैसा र बिक्रीदर २१ रुपैयाँ ५३ पैसा तोकिएको छ ।राष्ट्र बैंकले हङकङ डलर एकको खरिददर १७ रुपैयाँ ३८ पैसा र बिक्रीदर १७ रुपैयाँ ४६ पैसा, कुवेती दिनार एकको खरिददर ४४६ रुपैयाँ २२ पैसा र बिक्रीदर ४४८ रुपैयाँ १८ पैसा, बहराइन दिनार एकको खरिददर ३६१ रुपैयाँ ७५ पैसा र बिक्रीदर ३६३ रुपैयाँ ३४ पैसा, ओमनी रियाल एकको खरिददर ३५४ रुपैयाँ ४५ पैसा र बिक्रीदर ३५६ रुपैयाँ ०१ पैसा रहेको छ ।भारतीय रुपैयाँ एक सयको खरिददर १६० रुपैयाँ र बिक्रीदर १६० रुपैयाँ १५ पैसा तोकेको छ । राष्ट्र बैंकले यो विनिमयदरलाई आवश्यकतानुसार जुनसुकै समयमा पनि संशोधन गर्न सकिने जनाएको छ । वाणिज्य बैंकले तोक्ने विनिमयदर भने फरक हुनसक्ने र अद्यावधिक विनिमयदर केन्द्रीय बैंकको वेबसाइटमा उपलब्ध हुने जनाइएको छ ।"
क्यानडासँगका सबै व्यापार वार्ता तोड्ने ट्रम्पको घोषणा,"काठमाडौँ — क्यानडाले अमेरिकी प्रविधि कम्पनीहरूमा विद्युतीय सेवा कर लागू गरेपछि ट्रम्पले क्यानडासँगको व्यापार वार्ता बन्द गर्ने घोषणा, क्यानडाले युरोपेली संघको ‘अत्याचारपूर्ण’ कर नीति अनुकरण गरेको आरोपअमेरिकी राष्ट्रपति डोनाल्ड ट्रम्पले क्यानडासँगका सबै व्यापार वार्ता तत्काल तोड्ने घोषणा गरेका छन् । क्यानडेली वस्तु तथा सेवामा यसै साताभित्र नयाँ भन्सार शुल्क लगाउने पनि उनको चेतावनी छ । क्यानडाले अमेरिकी प्रविधि कम्पनीहरूमा विद्युतीय सेवा कर (डीएसटी) लागू गरेको बदलामा ट्रम्पले क्यानडासँगको व्यापार वार्ता बन्द गर्ने भनेका हुन् । क्यानडाले युरोपेली संघको ‘अत्याचारपूर्ण’ कर नीति अनुकरण गरेको उनको आरोप छ ।अमेजन, गुगल, मेटा, एयर बीएनबीजस्ता कम्पनीले यही जुन ३० भित्र क्यानडामा डीएसटीबापतको पहिलो भुक्तानी गर्नुपर्ने मिति नजिकिएको छ । विश्वव्यापी आम्दानी ७५० मिलियन डलर वा सोभन्दा बढी भए र क्यानडामा वार्षिक २० मिलियन डलरभन्दा बढी मुनाफा आर्जन गर्ने स्वदेशी तथा विदेशी दुवै खालका प्रविधि कम्पनीले डिजिटल सेवा करबापत कुल आम्दानीको ३ प्रतिशत डीएसटी तिर्नुपर्ने व्यवस्था गरिएको छ । नेपालले पनि यस्ता प्रविधि कम्पनीलाई वार्षिक कारोबारको २ प्रतिशत डीएसटी लगाउँदै आएको छ ।बिहीबार साँझ मात्रै चीनसँग व्यापार सम्झौता गरेको घोषणा गरेका ट्रम्पले शुक्रबार सामाजिक सञ्जाल प्लाटफर्म ‘ट्रुथ सोसल’ मा क्यानडासँगको तिक्तता प्रकट गरेका थिए ।‍ ‘व्यापार गर्न असाध्यै गाह्रो देश क्यानडाले वर्षौंदेखि हाम्रा किसानलाई दुग्धपदार्थमा ४ सय प्रतिशतसम्म कर लगाउँदै आएको छ । अहिले फेरि अमेरिकी प्रविधि कम्पनीहरूमा डीएसटी लगाउने घोषणा गरेको विषयमा हामीले भर्खरै जानकारी पायौं,’ ट्रम्पले सामाजिक सञ्जालमा लेखेका छन्, ‘यो त हाम्रो देशमाथि प्रत्यक्ष र खुलमखुला आक्रमण हो ।’आगामी सात दिनभित्र क्यानडालाई अमेरिकासँग व्यापार गर्न कति शुल्क तिर्नुपर्नेछ भन्नेबारे स्मरण गराउने ट्रम्पको चेतावनी छ । शुक्रबार नै ओभल अफिसको कार्यक्रममा उनले क्यानडामाथि अमेरिकाको निकै ठूलो तागत रहेको अभिव्यक्ति दिएका थिए । क्यानडाले डिजिटल सेवा कर लगाएर ‘मूर्खता’ प्रकट गरेको ट्रम्पको टिप्पणी छ । क्यानडाले आफ्नो व्यवहार नसच्याएसम्म अमेरिकासँगका सम्पूर्ण वार्ता रोकिने ट्रम्पले बताएका छन् । क्यानडाले सन् २०२४ को जुनमा पारित गरेको उक्त कर व्यवस्थाअनुसार अमेरिकी प्रविधि कम्पनीहरूले आउँदो सोमबार क्यानडेली सरकारलाई पहिलो भुक्तानी बुझाउनुपर्नेछ ।व्यापार वार्ता अन्त्य गर्ने ट्रम्पको घोषणालाई लिएर क्यानडाले भने कुनै प्रतिक्रिया जनाएको छैन । तर त्यसअघि बिहीबारको एक कार्यक्रममा क्यानडेली अर्थमन्त्री फ्रान्स्वा फिलिप स्याम्पेनीले कर दाखिला गर्ने मिति स्थगन नहुने स्पष्ट पारेका थिए । यस महिना अमेरिकाबाट कडा विरोध भए पनि डिजिटल सेवा कर नरोकिने उनको भनाइ थियो । अमेरिकी अर्थमन्त्री स्कट बेसेन्टले पनि यस करलाई ‘अन्यायपूर्ण’ भनेका छन् । क्यानडा सरकारले ‘सद्भाव सूचकका रूपमा’ यस करलाई स्थगन गर्ने ट्रम्प प्रशासनको अपेक्षा रहेको पनि उनले बताएका छन् ।बेसेन्टका अनुसार अब ट्रम्पका व्यापार प्रतिनिधि जेमिसन ग्रिरले सन् १९७४ को अमेरिकी व्यापार ऐनको दफा ३०१ अन्तर्गत अनुचित व्यापार अभ्याससम्बन्धी अध्ययन सुरु गर्ने अपेक्षा गरिएको छ । ग्रिरले अमेरिकीलाई क्यानडाको नयाँ करका कारण पुग्ने क्षतिका विषयमा अध्ययन गर्ने बेसेन्टको भनाइ छ । क्यानडाको सबैभन्दा ठूलो व्यापारिक साझेदार रहेको अमेरिकाले क्यानडेली उत्पादनमा करवृद्धि गरे वा व्यापार प्रतिबन्ध लगाए त्यसले क्यानडाको अर्थतन्त्रमा गम्भीर असर पर्ने विश्लेषण भइरहेको छ ।डिजिटल सेवा करअन्तर्गत क्यानडामा सेवा दिइरहेका स्वदेशी तथा विदेशी प्रविधि कम्पनीहरूले सन् २०२५ को जनवरी ३१ सम्ममा क्यानडा राजस्व एजेन्सी (सीआरए) मा दर्ता गर्नुपर्ने र जुन ३० मा आफ्नो पहिलो डीएसटी दाखिल गर्न अनिवार्य गरिएको छ । सीआरएले ५ सय‍भन्दा धेरै कम्पनी दर्ता भइसकेको जनाएको छ । तीमध्ये एक सयभन्दा धेरैले कर तिर्ने अपेक्षा पनि गरेको छ । कम्पनीहरू एजेन्सीमा दर्ता नभए वार्षिक २० हजार डलर जरिवाना लाग्ने व्यवस्था गरिएको छ ।नेपालसहित विभिन्न देशले डिजिटल सेवा कर लागू गरेका छन् । युरोपेली देशहरूमध्ये आधाले डीएसटी लागू वा प्रस्ताव गरेको ट्याक्स फाउन्डेसन युरोपले जनाएको छ । अमेरिकाले ती प्रस्तावहरूको प्रतिकारस्वरूप भन्सार शुल्क बढाउने धम्की दिएको छ । गुगल र मेटाजस्ता कम्पनीलाई कर लगाउने देशविरुद्ध ट्रम्पले आलोचना गरेका छन् । विदेशी सरकारले अमेरिकाका ठूला करदातालाई आफ्नो फाइदाका लागि उपयोग गर्न दिने पक्षमा आफू नभएको उनको भनाइ छ ।०००अमेरिका र चीनबीच व्यापार सम्झौताअमेरिकी राष्ट्रपति डोनाल्ड ट्रम्पले बुधबार चीनसँग दुर्लभ खनिजको निर्यात र व्यापार महसुलसम्बन्धी महिनौंदेखिको विवाद समाधान गर्न व्यापार सम्झौता सम्पन्न भएको घोषणा गरेका छन् । गत साता लन्डनमा अनेकौं चरणमा भएको उच्चस्तरीय वार्तापछि उक्त सम्झौता भएको हो । यसलाई विश्वका दुई सबैभन्दा ठूला अर्थतन्त्रबीचको तनाव कम गर्ने दिशातर्फको महत्त्वपूर्ण कदमका रूपमा हेरिएको छ । अमेरिकी अर्थमन्त्री र चिनियाँ वाणिज्य मन्त्रालयले पनि यस सम्झौताको पुष्टि गरिसकेका छन् ।‘यो सम्झौताबारे सबै कुरा तय भइसकेको छ,’ ट्रम्पले ट्रुथ सोसलमा लेखेका थिए, ‘राष्ट्रपति सी र मेरोतर्फबाट आधिकारिक अन्तिम निर्णय हुन मात्रै बाँकी छ ।’ यो दुवै देशका लागि ठूलो विजय भएको र यसले अमेरिकालाई चिनियाँ बजारमा थप पहुँच दिने भन्दै उनले प्रशंसा गरेका थिए ।सम्झौतामा उल्लेख भएअनुसार चीनले अमेरिकी वस्तुहरूमा हाल कायम १० प्रतिशत अतिरिक्त महसुल कायम राख्नेछ । अमेरिकाले पनि चिनियाँ वस्तुहरूमा ५५ प्रतिशत अतिरिक्त महसुल यथावत् राख्नेछ । सम्झौतामा चीनबाट अमेरिका निर्यात गरिने दुर्लभ खनिज र चुम्बकजन्य सामग्रीको प्रक्रियालाई तीव्र बनाउनेबारे पनि समेटिएको छ । ती खनिज र सामग्रीलाई सवारी साधनदेखि रक्षा र सैन्य क्षेत्रका लागि अपरिहार्य आपूर्ति शृंखलाको एक हिस्साका रूपमा उल्लेख गरिएको छ ।‘सहमतिअनुसार सामानहरूको आपूर्ति नियमित हुनेछ भन्नेमा हामी ढुक्क छौं,’ अमेरिकी अर्थमन्त्री स्कट बेसेन्टले सम्झौताको पुष्टि गर्दै भनेका छन् । यो उपलब्धि ट्रम्प र चिनियाँ राष्ट्रपति सी चिनफिङबीचको प्रत्यक्ष टेलिफोन संवादबाट सम्भव भएको र त्यसकै कारण लन्डनमा पुनः वार्ता सुरु भएको उनले उल्लेख गरे । यो सम्झौता जेनेभामा गत महिना भएको प्रारम्भिक सहमतिमा आधारित छ । त्यहाँ दुवै पक्षले १ सय प्रतिशतभन्दा माथि पुगेका प्रतिशोधात्मक अतिरिक्त महसुल अस्थायी रूपमा निलम्बन गर्ने सहमति गरेका थिए । त्यस बेला अमेरिकी महसुल १४५ प्रतिशत र चिनियाँ महसुल १२५ प्रतिशत थियो । जेनेभा सम्झौताले तिनलाई क्रमशः ३० र १० प्रतिशतमा झारेको थियो ।चीनको वाणिज्य मन्त्रालयले शुक्रबार सम्झौताको ढाँचा पुष्टि गर्दै ‘कानुनबमोजिम कडाइ गरिएका वस्तुहरूको निर्यात अनुमति स्वीकृत गरिने’ बताएको छ । यद्यपि, मन्त्रालयले स्पष्ट रूपमा दुर्लभ खनिजहरूको नाम भने उल्लेख गरेको छैन ।सन् २०२५ को सुरुवातमा पुनः चर्किएको व्यापार युद्धका क्रममा चीनले अमेरिकातर्फ दुर्लभ खनिज निर्यात आधाले घटाएको थियो भने ट्रम्प प्रशासनले चिनियाँ कम्युनिस्ट पार्टीसँग आबद्ध विद्यार्थीहरूका भिसा रद्द गर्ने धम्की दिएको थियो । अहिलेको सम्झौतालाई सम्बन्ध सुधारतर्फको संकेतका रूपमा लिइएको छ । यद्यपि, दुवै राष्ट्रपतिबाट अन्तिम हस्ताक्षर अझै बाँकी छ ।– एजेन्सीको सहयोगमा"
राजस्व चुहावट र विदेशी मुद्रा अपचलनमा साढे ३ सयविरुद्ध मुद्दा,"काठमाडौँ — राजस्व अनुसन्धान विभागले बितेको १० महिनामा राजस्व चुहावट र विदेशी मुद्रा अपचलनमा १० अर्बभन्दा बढीको मागदाबीसहित उच्च तथा जिल्ला अदालतमा मुद्दा दायर गरेको छ ।यस अवधिमा विदेशी मुद्रा अपचलन र राजस्व चुहावटमा संलग्न भएको आरोपमा ३ सय २१ जनाविरुद्ध विभिन्न अदालतमा मुद्दा दायर गरिएको हो । उनीहरुविरुद्ध चुहावट भएको राजस्व असुलउपर गरी बिगो अनुसार ५ वर्षसम्म जेल सजायसमेतको माग गरिएको छ ।राजस्व चुहावटतर्फ चीनबाट चोरी पैठारी गरिएको विद्युतीय चुरोट (भेप), सुन, जुत्ता र मदिराको बिर्कोलगायत सबैभन्दा धेरै देखिएको छ । भारतबाट तराईको खुला बोर्डरको फाइदा उठाएर सबैभन्दा धेरै कपडा (साडी, कुर्तासलवार तथा सर्टिङसुटिङ) चोरीपैठारीमा गरेर राजस्व छली गरेको भेटिएको छ । नक्कली बिलबिजक जारी गरेको विषय पनि राजस्व चुहावटको क्षेत्र रहेको छ ।नेपाल क्यान मुभ प्रालिको सर्भर अस्ट्रेलियाबाट सञ्चालन गरेर राजस्व छलेको अभियोगमा एक अर्ब ३७ करोड असुलउपर गरी जेल सजायसमेत माग गरी ६ जनाविरुद्ध मुद्दा दायर गरिएको थियो । कुरियर सेवा सञ्चालन गर्ने उद्देश्य राखेर खोलिएको कम्पनीका ठूला लगानीकर्ता अस्ट्रेलियामा बसेर नेपालबाट कारोबार सञ्चालन गर्दै आएको उक्त घटना यस अवधिको सबैभन्दा ठूलो रावस्व चुहावटको मुद्दा भएको विभागले जनाएको छ । त्यस्तै यस अवधिमा दोस्रो ठूलो राजस्व चुहावटको मुद्दा सुन, चाँदीको चोरीपैठारी रहेको छ । त्यसमा राजस्व छली गरेको अभियोगमा १ अर्ब ३४ करोडको मागदाबी सहितको मुद्दा दायर गरेको छ । उक्त मुद्दामा प्रतिवादी भने ४७ जना रहेका छन् ।विभागका महानिर्देशक चण्डीप्रसाद घिमिरेका अनुसार यस अवधिमा राजस्व चुहावटतर्फ करिब सवा ५ अर्बको मागदाबीसहित ४८ वटा मुद्दा दर्ता गरिएको छ । उनका अनुसार चालु वर्षको साउनदेखि जेठ मसान्तसम्म राजस्व चुहावटतर्फ १ सय ६० जनाविरुद्ध मुद्दा दायर गरेर चुहावट भएको राजस्व असुली गर्नुपर्ने माग गरिएको छ । साथै उनीहरुलाई कानुनअनुसार ५ वर्षसम्म जेल सजाय मागदाबी गरिएको छ ।विभागले शुक्रबार सार्वजनिक गरेको विवरणअनुसार राजस्व चुहावटसँग सम्बन्धित २ अर्ब ५९ करोड बिगो तथा सशप्रतिशत जरिवानासमेत ५ अर्ब १९ करोड मागदाबीसहित उच्च अदालतमा अभियोजन गरिएको छ । यस अवधिमा विभागले विभिन्न फर्म तथा कम्पनीबाट राजस्व चुहावट भएको ठहर गरी १ अर्ब १६ करोड धरौटी माग गरेको छ । घिमिरेका अनुसार राजस्व चुहावटको धरौटी रकममध्ये ५५ करोड १८ लाख आन्तरिक राजस्व विभाग र भन्सार विभागमा असुलीका लागि पठाइएको छ ।विदेशी मुद्रा अपचलनतर्फ १ सय ६१ जनाविरुद्ध विभिन्न जिल्ला अदालतमा मुद्दा दायर गरिएको छ । १ सय १७ वटा मुद्दामा बिगो र जरिवानसमेत ५ अर्बभन्दा बढी मागदाबी गरिएको छ । विदेशी मुद्रा अपचलनमा गत चैतको पहिलो साता काठमाडौंको टोखाबाट बरामद भएको २५ करोड १९ लाख २४ हजार बराबरको युरो तथा अमेरिकी डलर सबैभन्दा ठूलो रकम हो । उक्त घटनामा चालक थुनामा छन् भने मुख्य अभियुक्त भनिएका सिन्धुपाल्चोकका नारायण पौडेल फरार रहेको विभागले जनाएको छ । मालबस्तु ढुवानीका क्रममा सवारी साधनले प्रयोग गर्ने ‘भेहिकल एन्ड कन्साइनमेन्ट ट्रयाकिङ सिस्टम’ (भीसीटीएस) जाँचका क्रममा गरिएको कारबाहीबाट ४ करोड २४ लाख जरिवाना बापतको राजस्व संकलन भएको छ ।'अनलाइन प्रणालीमा निगरानी जरुरी'महानिर्देशक घिमिरेले अर्थ मन्त्रालय र अन्तर्गतका निकायमा बसेर लामो समय नीतिगत तहमा काम गरेका थिए । निजामती सेवामा ४० वर्ष २ महिना अवधिको जागिरे जीवन बिताएर आइतबार निवृत्त हुँदै छन् । उनले निवृत्त हुनै लाग्दा भनेका छन्, ‘अहिलेकै सरकारी संयन्त्र, विज्ञता र सूचना प्रणालीले नयाँनयाँ प्रणालीबाट हुने राजस्व चुहावट रोक्न सकिँदैन ।’ उनले चुहावट रोक्न भविष्यमा अनलाइन प्रणालीबाट हुने व्यापारिक कारोबार सरकारका लागि सवैभन्दा ठूलो चुनौती हुने बताए । त्यसका लागि अनलाइन प्रणाली प्रयोग गरेर विश्वभर हुने व्यापारिक गतिविधिमा सरकारी निगरानी र पहुँच महत्वपूर्ण हुने उनको भनाइ छ ।गत असोजदेखि उनले १० महिना विभागको महानिर्देशक सम्हाले । कामका सिलसिलामा धेरै शक्तिशाली दबाब सहनुपरेको भन्दै उनले राजस्व चुहावटका पुराना फाइल पनि टुङ्ग्याएको बताए । आफ्नो कार्यकालमा कुनै पनि व्यवसायीलाई अनावश्यक दु:ख दिने र अल्पसूचनाका आधारमा व्यावसायिक फर्ममा छापा मार्ने र भन्सार नाकाबाट कन्टेर नियन्त्रणमा लिएर अनावश्यक दुःख दिने नगरेको उनले दाबी गरे ।"
सांसदहरूको सुझाव : आन्तरिक उत्पादन र कर प्रणाली सुधार आवश्यक,"काठमाडौँ — सांसदहरूले आन्तरिक उत्पादन वृद्धिदेखि कर प्रणालीको सुधार आवश्यक रहेको धारणा व्यक्त गरेका छन्। प्रतिनिधिसभाको आजको बैठकमा आर्थिक विधेयक, २०८२ माथि प्राप्त संशोधनसहितको छलफलमा सहभागीहरूले उक्त धारणा राखेका हुन्।नेपाल मजदुर किसान पार्टीका सांसद प्रेम सुवालले आन्तरिक उत्पादन बढाएर आयात प्रतिस्थापन गर्नुपर्नेमा जोड दिए। उनले भने, 'हरित कर लगाउने प्रस्ताव आवश्यक छैन, प्रदूषण कर लागू गरेर हरित सहर निर्माण गर्नुपर्छ, मदिरा र सुर्तीको प्रयोग अन्त्य गर्ने वातावरण बनाउनुपर्छ।' उनले सरकारको प्रत्यक्ष संलग्नतामा जलविद्युत् र सिँचाइ परियोजनाहरू सञ्चालन गर्नुपर्नेमा पनि जोड दिए।सांसद प्रभु साहले ठूला वर्गहरूलाई पनि करको दायरामा ल्याउन माग गरे। 'सामान्य किसानलाई कर तिर्न बाध्य बनाइन्छ, तर ठूला पेशागत व्यक्तिहरू करको दायरामा पर्दैनन्,' उनले भने, 'करको दायरा बढेको भए पनि राजस्व असुलीमा ठूलो घोटाला छ।'सांसद रणेन्द्र बरालीले सुनचाँदीजस्ता गहनालाई विलासी वस्तुको सूचीमा राखेर कर लगाउन नहुने तर्क गरे। 'जन्मदेखि मृत्युसम्म सुनचाँदी चाहिन्छ, ठूला होटेलका महङ्गा र विलासी वस्तुसँग तुलना गरेर गहनामा विलासी शुल्क लगाउनु अव्यवहारिक छ,' उनले भने, 'विदेशबाट तोकिएको मात्राभन्दा बढी सुन ल्याएमा जफत गरिने व्यवस्था मजदुर वर्गमाथि अन्याय हो। त्यसलाई खारेज गर्नुपर्छ।'सांसद नारायणी शर्माले जडीबुटी उत्पादनलाई प्रोत्साहन गरी जडीबुटीजन्य उद्योगको प्रवर्द्धन गर्नुपर्नेमा जोड दिइन्। उनले देशको अर्थतन्त्र सुधारका लागि प्राकृतिक स्रोतको सदुपयोग आवश्यक रहेको उल्लेख गरिन्। सांसद छिरिङ डम्डुल लामाले विलासी वस्तुअन्तर्गत २ प्रतिशत करले सुनचाँदी तथा हिरा व्यवसाय प्रभावित हुने बताए।सांसद शक्तिबहादुर बस्नेतले आय–व्ययको तालमेल नमिलेको तथा विधेयकमा समेटिएका तथ्याङ्क यथार्थपरक नभएको टिप्पणी गरे। 'सामाजिक न्यायका मूल्यहरू कमजोर हुँदै गइरहेका छन्, वृद्धभत्ताको उमेरसमेत घटाइएको छ, यस्तो अवस्थामा कर प्रणालीलाई प्रगतिशील बनाउन जरुरी छ,' उनले भने।सांसद माधव सापकोटाले नागरिकले कर तिर्नुपर्ने भए पनि राज्यले सामाजिक उत्तरदायित्व पूरा गर्न नसकेको उल्लेख गरे। उनले भने, 'कर तिर्दा नागरिकले संरक्षकत्वको प्रत्याभूति पाउनुपर्छ, तर सामाजिक सुरक्षाको भत्ता घटाइएको छ, जुन उचित निर्णय होइन।'सांसद रुपा सोशी चौधरीले आत्मनिर्भर अर्थतन्त्रको विकास गर्नुपर्ने बताउँदै आर्थिक नीति सरल नहुँदा नेपालमा धेरै उद्योग बन्द भइरहेको उल्लेख गरिन्। उनले उद्योग प्रवर्द्धनमा सरकार गम्भीर हुनुपर्नेमा जोड दिइन्।सांसद वर्षमान पुनले सुनचाँदीलाई विलासी वस्तुको सूचीबाट हटाउनुपर्ने सुझाव दिँदै कर वृद्धि गर्ने नीति गलत रहेको बताए। उनले औषधिजन्य वस्तुहरूमा मूल्य अभिवृद्धि कर (भ्याट) हटाउनुपर्ने धारणा राखे।सांसद अमनलाल मोदीले स्वदेशी उत्पादनलाई प्रोत्साहन दिनुपर्ने भन्दै त्यसमार्फत रोजगारी सिर्जना र राजस्व वृद्धिमा सहयोग पुग्ने धारणा व्यक्त गरे। सांसद डा. प्रकाशशरण महतले सुन आयातमा रहेको कोटा प्रणाली हटाउनुपर्ने माग गरे। 'सुनचाँदीजस्ता वस्तुमा कर लगाउनु हुँदैन। कुन वस्तुमा कर लगाउने भन्ने स्पष्ट नीति आवश्यक छ,' उनले भने, 'आन्तरिक उत्पादन र रोजगारी वृद्धि भएमा करको दायरा स्वाभाविक रूपमा विस्तार हुन्छ।' छलफलमा सांसद भगवती चौधरी, रञ्जुकुमारी झालगायतले पनि आ–आफ्ना धारणा राखेका थिए।"
नेप्से परिसूचक ३३.१७ अंकले घट्दा जलविद्युत् उपसमूहमा ७४.२५ अंकको गिरावट,"काठमाडौँ — अघिल्ला सातामा जस्तै यस साता पनि सेयर बजारमा जलविद्युत् कम्पनीहरूकै वर्चस्व रह्यो । यो साता सेयर कारोबार मापक नेप्से परिसूचक ३३.१७ अंकले घट्दा जलविद्युत् उपसमूह ७४.२५ अंकले घट्यो । गत साताको बिहीबार ३ हजार ६ सय २६ दशमलव ४७ बिन्दुमा बन्द भएको नेप्से यो बिहीबार ३ हजार ५ सय ५२ दशमलव २२ बिन्दुमा बन्द भएको नेप्सेको तथ्यांक छ ।यो साता जलविद्युत् उपसमूह घटे पनि सबैभन्दा बढी कारोबार जलविद्युत् कम्पनीकै भएको छ । एनपी स्टक डटकमका अनुसार यो साता जलविद्युत् कम्पनीको मात्रै २३ अर्ब १२ करोड ५० लाख रुपैयाँको कारोबार भएको छ । कारोबार रकम र कमाउने अनि गुमाउने कम्पनीको सूचीमा जलविद्युत् कम्पनी नै अघि रहे । मुख्य १० कम्पनीको सूचीमा दुई विकास बैंक छन्, ८ वटा भने जलविद्युत् कम्पनी नै छन् ।पञ्चकन्या माई हाइड्रोपावरको १७.१६, ग्रिन डेभलपमेन्ट बैंकको ११.१५, सप्तकोशी विकास बैंकको १०.८५, छ्याङ्दी हाइड्रोपावरको १०.१४ र जोशी हाइड्रोपावरको ९.४० प्रतिशतले सेयर मूल्य बढेको छ । पाँचथर पावर कम्पनीको ९.०३, खानीखोला हाइड्रोपावरको ८.१८, वरुण हाइड्रोपावरको ८.१०, तेह्रथुम पावरको ७.७१, मैलुङ खोला जलविद्युत्को ६.४० प्रतिशतले बढेको नेप्सेले जनाएको छ ।सेयर मूल्य कमाउने कम्पनीमा मात्र नभई गुमाउनेमा समेत जलविद्युत् कम्पनीकै वर्चस्व छ । दोर्दी खोला जलविद्युत्को १५.५१, पियोर इनर्जीको १३.२१, भूगोल इनर्जी डेभलपमेन्टको ९.६४, मध्यभोटेकोशी जलविद्युत्को ८.६०, रसुवागढी हाइड्रोपावरको ७.९८ र विन नेपाल लघुवित्तको ७.६९ प्रतिशतले मूल्य घट्यो ।युनिभर्सल पावर कम्पनीको ७.२३, हिमालय ऊर्जा विकासको ६.७६, नेपाल इन्स्योरेन्सको ६.६४ र थ्री स्टार हाइड्रोपावरको सेयर मूल्य ६.३९ प्रतिशतले घट्यो । यी कम्पनीका लगानीकर्ताले आफ्नो सेयर गुमाए । यो साता कुल ८ करोड ६३ लाख ६२ हजार ४ सय ६४ कित्ता सेयर किनबेच हुँदा ३५ अर्ब १० करोड ८८ लाख रुपैयाँको कारोबार भएको छ ।पछिल्ला दिनमा नेप्सेले उकालो बाटो समात्न सकेको छैन । यसकारण सेयर लगानीकर्ताका संघसंस्थाले राष्ट्र बैंकका गभर्नर विश्वनाथ पौडेललाई भेटेर पुँजीबजारमा सकारात्मक प्रभाव पार्ने नीतिगत व्यवस्था मौद्रिक नीतिमा गर्न आग्रह गरेका छन् ।भेटमा लगानीकर्ताले १५ करोडको व्यक्तिगत सेयर कर्जाको सीमा हटाउनुपर्ने, लघुवित्तले १५ प्रतिशतभन्दा बढी लाभांश दिन नपाउने व्यवस्था परिमार्जन गर्नुपर्ने र बैंक तथा वित्तीय संस्थाले सेयर बजारमा लगानी गर्न पाउने सीमा परिमार्जन गर्नुपर्ने माग गभर्नरसमक्ष राखेका छन् । आगामी मौद्रिक नीतिमा आफूहरूका माग समावेश गर्ने आश्वासन गभर्नर पौडेलबाट पाएको लगानीकर्ता बताउँछन् ।अर्थतन्त्र राम्रोसँग चलामान नहुँदा लगानीकर्ताहरूमा ‘कन्फिडेन्स’ नबढेकाले सेयर बजार उकाले नलागेको स्टक ब्रोकर एसोसिएसन अफ नेपालका पूर्वअध्यक्ष धर्मराज सापकोटाको भनाइ छ । ‘दुई वर्षअघि अर्थतन्त्रलाई सुरक्षित बनाउने आयातमा प्रतिबन्ध लगाउनेलगायत नीति सरकारले लियो, अर्थतन्त्र ‘सेफ ल्यान्डिङ’ आयो, अहिले ‘सेफ जोन’ बाट अघि बढ्दा र सबै सकारात्मक हुँदासमेत बजारले नीतिगत सहजता खोजिरहेको थियो, तर आउँदै आएन । त्यसले लगानीकर्तामा ‘फ्रस्ट्रेसन’ बढ्यो ।’ सबै सूचक सकारात्मक भए पनि लगानीकर्तामा ‘कन्फिडेन्स’ नआउँदा बजार बढ्न नसकेको उनको भनाइ छ ।‘एउटा समय लगानीकर्ता फसेपछि अहिले थोरै नाफा भए पनि बुक गर्ने, साँवामै आउँदा पनि बजारबाट निस्किनुपर्छ भन्ने सोचले बजार बढ्न थाल्यो कि सप्लाई बढ्छ । यो भनेको लगानीकर्तामा कन्फिडेन्स नआएको हो,’ उनले भने, ‘सेयर बजार बढ्ने सबै आधार बनिसकेको छ । अर्थतन्त्रका अन्य क्षेत्र पनि चलायनमान भइदिए लगानीकर्तामा कन्फिडेन्स आउँथ्यो र सेयर पनि माथि जान्थ्यो ।’यो साता कारोबारमा आएका ५४ कम्पनीको सेयर मूल्य बढेको छ भने १९५ कम्पनीको मूल्य घटेको छ । कारोबार रकमका आधारमा पनि जलविद्युत् कम्पनी नै अघि रहे । मुख्य १० कम्पनीमा जलविद्युत् नै उच्च रहेको नेप्सेले जनाएको छ ।बुटवल पावर कम्पनीको २ अर्ब ६० करोड ८८ लाख, राधी विद्युत् कम्पनीको १ अर्ब ८९ करोड ९७ लाख, ङादी ग्रुप पावरको १ अर्ब ४५ करोड ९८ लाख, सानिमा माई हाइड्रोपावरको १ अर्ब ३६ करोड ८ लाखर सिंगटी हाइड्रोपावरको १ अर्ब २३ करोड ६२ लाख रुपैयाँको कारोबार भएको छ ।दोर्दी खोला जलविद्युत्को ९९ करोड ८८ लाख, हिमालयन पावर पार्टनरको ९७ करोड ४९ लाख, युनिभर्सल पावर कम्पनीको ९२ करोड ५९ लाख, एनआरएन इन्फ्रास्ट्रक्चर एन्ड डेभलपमेन्टको ८८ करोड २५ लाख र युनियन हाइड्रोपावरको ७९ करोड २ लाख रुपैयाँको सेयर कारोबार भएको छ ।यो साता नेप्से १.२६ प्रतिशतले घटेसँगै सेयर बजारको आकार (कुल बजार पुँजीकरण) मा ५५ अर्ब १ करोड ५५ लाख रुपैयाँले घटेको छ । अघिल्लो बिहीबार ४३ खर्ब ७९ अर्ब ९० करोड रुपैयाँ रहेको कुल बजार पुँजीकरण बिहीबार ४३ खर्ब २४ अर्ब ८८ करोड रुपैयाँ कायम भएको छ । कुल सूचीकृत सेयरलाई सोही दिनको सेयर मूल्यले गुणा गरेर कुल बजार पुँजीकरण गणना गरिन्छ । पुँजीकरण घट्नुको अर्थ सूचीकृत सेयरको बजार मूल्यमा कमि आउनु हो । यही आधारमा पुँजीकरण बढ्दा लगानीकर्ताको सम्पत्तिको मूल्य बढेको रूपमा विश्लेषण गरिन्छ ।"
तामाकोशीले थाल्यो चौबिसै घण्टा उत्पादन,"दोलखा — स्वदेशी लगानीको माथिल्लो तामाकोशी जलविद्युत् केन्द्रले चौबिसै घण्टा पूर्ण क्षमतामा विद्युत् उत्पादन थालेको छ । पहिरोले क्षतिग्रस्त बनाएका बालुवा थिग्य्राउने दुवै पोखरी (डिस्यान्डर) आंशिक मर्मत सकिएसँगै चौबिसै घण्टा पूर्ण क्षमतामा ४ सय ५६ मेगावाट विद्युत् उत्पादन थालेको हो ।गत वर्ष असोज ११ मा पहिरोले जलविद्युत् केन्द्रका दुवै डिस्यान्डरसहित विद्युत् सञ्चालन नियन्त्रण कक्ष र भूमिगत नहर (कल्भर्ट) पुरेको थियो । यसले ती संरचनामा ठूलो क्षति पुगेको थियो, जसका कारण गत वर्ष ३ महिना विद्युत् उत्पादन बन्द भएको थियो ।गत पुसमा बालुवा थिग्य्राउने दुवै पोखरीमध्ये बायाँतर्फको डिस्यान्डर मर्मत गरेर बाँधका सबै ढोका खोलेर नदीमा आधारित भएर केन्द्रले विद्युत् उत्पादन गर्दै आएको थियो । दायाँतर्फको डिस्यान्डर आंशिक मर्मत भएपछि केन्द्रले बाँधस्थलमा पानी भरेर जलविद्युत् केन्द्रलाई पूर्ण क्षमतामा सञ्चालनमा ल्याएको केन्द्रका प्रबन्धक पूर्णगोपाल रञ्जितले जनाए । बिहीबार अपराह्नदेखि माथिल्लो तामाकोशी जलविद्युत् केन्द्रले चौबिसै घण्टा ४ सय ५६ मेगावाट विद्युत् उत्पादन सुरु गरेको उनले बताए ।‘तामाकोशी जलविद्युत् केन्द्रलाई पूर्ण क्षमतामा सञ्चालनमा ल्याएका छौं,’ रञ्जितले भने, ‘पहिलाकै अवस्थामा ल्याउने गरी पुनर्निर्माण सकिएको छैन । तर यो बर्खाका तीन महिना केन्द्रको घाटा कम गर्न दुवै डिस्यान्डर आंशिक रूपमा सञ्चालनमा ल्याएर चलाएका छौं ।’ पूर्ण रूपमा दुवै डिस्यान्डरको पुनर्निर्माण सकिन अझै ४५ दिन लाग्ने उनले जनाए ।‘डेढ महिना कुरेर पूर्ण रूपमा सञ्चालनमा ल्याउँदा तामाकोशी कम्पनीलाई घाटाको भार थप बढ्ने भएकाले हाललाई आंशिक रूपमा तयार गरेर पूर्ण क्षमतामा उत्पादन गरिएको हो,’ उनले भने, ‘लेदोले क्षति गरेको भूमिगत नहर मर्मत सकिएको छ । बाँधमा पानी भरेर असोजसम्म चौबिसै घण्टा ४ सय ५६ मेगावाट विद्युत् उत्पादन हुन्छ ।’बर्खाको मौसम भएकाले बाढीको अवस्थालाई समेत दृष्टिगत गरी केन्द्रले विद्युत् उत्पादन गर्ने रञ्जितले बताए । तामाकोशी जलविद्युत् केन्द्रको डिजाइन डिस्चार्ज (पानीको बहाव) ६६ क्युसेक हो । गएको असोजको अविरल वर्षाले तामाकोशी नदीको बहाव बाँधस्थलमा ४६१ क्युसेक पुगेको थियो । तामाकोशीले प्राधिकरणसँग गरेको विद्युत् खरिद सम्झौता (पीपीए) अनुसार पानीको बहाव २५० क्युसेक हुनासाथ विद्युत् गृह बन्द गर्नुपर्छ ।जलविद्युत् केन्द्रको विद्युत् नियन्त्रण कक्ष निर्माण भइरहेको छ । पहिरोले विद्युत् नियन्त्रण कक्षको भवन पूर्ण रूपमा क्षतिग्रस्त बनाउँदा त्यहाँ कार्यरत दुई कर्मचारी र सेनाका दुई जनाको ज्यान गएको थियो । माथिल्लो तामाकोशीले पहिरोले क्षति गरेको सिभिल, इलेक्ट्रो मेकानिकललगायत उपकरण गरी १ अर्ब ८० करोड रुपैयाँको बिमा दाबी गरेको थियो ।प्रतिदिन ४ करोड रुपैयाँ बराबरको विद्युत् उत्पादन गर्ने क्षमता तामाकोशीको छ । यसले देशभर हिउँदको समयमा विद्युत् प्राधिकरणलाई मागअनुसारको विद्युत् उत्पादन गरेर लोड व्यवस्थापन गर्न सहज गर्दै आएको छ । हिउँदमा प्राधिकरणले लोड व्यवस्थापन गर्न ब्याकअपका रूपमा तामाकोशी चलाउँदै आएको छ । अर्धजलाशययुक्त प्रकृति (पीआरओआर) को आयोजना माथिल्लो तामाकोशी वर्षामा पूर्ण क्षमतामा र हिउँदमा ४ घण्टा सञ्चालन गर्ने गरिएको छ ।हिउँदको समयमा जलविद्युत् केन्द्रको पूर्ण क्षमता ६ घण्टा पुर्‍याउन अपर तामाकोशी हाइड्रोपावर कम्पनी लिमिटेडले रोल्वालिङ खोलाको पानी डाइभर्सन गर्ने नयाँ आयोजना निर्माण गरिरहेको छ । उक्त आयोजनाबाट थप २२ मेगावाट विद्युत् उत्पादन हुनेछ । विद्युत् उत्पादनपछि सोही आयोजनाको पानी तामाकोशी जलविद्युत् केन्द्रको बाँधस्थलमा झारिनेछ ।"
नेपाल र चीनका स्वास्थ्यविज्ञले सुझाए डिजिटल सहकार्य,"बेइजिङ — नेपाल र चीनका स्वास्थ्य क्षेत्रका विज्ञहरूले आपसी डिजिटल स्वास्थ्य प्रणाली आत्मसात् गर्दै अगाडि बढ्न सुझाएका छन् । प्रविधिको तीव्र विकासको फाइदा र असल छिमेकपनको लाभस्वरूप सहकार्यलाई गहन पार्नुपर्नेमा पनि उनीहरूको जोड छ ।चीनको ग्वान्जाउस्थित नेपाली महावाणिज्य दूतावासले बिहीबार साँझ भर्चुअल र भौतिक तरिकामार्फत आयोजना गरेको ‘स्वास्थ्य सेवाको भविष्य सम्पर्क : नेपाल–चीन डिजिटल स्वास्थ्य सहकार्य’ विषयक कार्यक्रममा उनीहरूले यस्तो धारणा व्यक्त गरे ।स्वास्थ्य तथा जनसंख्यामन्त्री प्रदीप पौडेलले भिडियो सन्देश पठाउँदै चिनियाँ उद्यमीहरूलाई नेपालको स्वास्थ्य क्षेत्रमा लगानी गर्न आमन्त्रण गरे । चीनले विगतदेखि नै नेपालको स्वास्थ्य सेवामा टेवा पुर्‍याउँदै आएको मन्त्री पौडेलको भनाइ छ । कोभिडदेखि नेपालको आयुर्वेदिक स्वास्थ्य क्षेत्रमा चीनले दिएको साथ र समर्थनको उनले प्रशंसासमेत गरे । नेपाल र चीनबीच इतिहासकालदेखि नै मैत्रीपूर्ण सम्बन्ध रहेको र यस वर्ष नेपाल–चीन दौत्य सम्बन्ध स्थापनाको ७०औं वार्षिकोत्सव भएको उनले सम्झिए ।पछिल्लो समय प्रविधिको योगदानले स्वास्थ्य क्षेत्रले फड्को मारेको बागमती प्रदेशका स्वास्थ्यमन्त्री किरण थापा मगरले बताए । नेपालको दूरदराजमा भौगोलिक विकटताका कारण डिजिटल हेल्थ सिस्टम उपयोगी हुने उनले जनाए । चीनले नेपालका ठूला विपत्तिदेखि लिएर नियमित रूपमा स्वास्थ्य सहायता दिँदै आएको स्मरण गर्दै मन्त्री मगरले चीनको प्रविधिबाट नेपालको स्वास्थ्य क्षेत्र लाभान्वित हुन चाहेको प्रस्ट्याए ।डिजिटल प्रविधि विलासिता नभएर समावेशी आवश्यकता भएको उनको भनाइ छ । बागमती प्रदेशले स्वास्थ्य स्तरोन्नतिका लागि चीनबाट लिएका प्राविधिक सहयोगबारे समेत उनले उल्लेख गरे । ग्लोबल डिजिटल अग्रणीका रूपमा चीनबाट पछिल्ला उन्नत प्रविधिबाट नेपालको स्वास्थ्य क्षेत्रले फाइदा लिन चाहेको उनले सुनाए ।नेपालमा सिभिल हस्पिटलदेखि २०१५ भूकम्प वा कोभिड–१९ महामारीलगायतमा चीनको अतुलनीय सहयोगको महावाणिज्यदूत भरत खनालले स्मरण गरे । अबको जमाना प्रविधिमैत्री भएकाले डिजिटल हेल्थ सिस्टमको प्रभावकारिता बढ्दै जाने उनको भनाइ छ । ‘पहुँचयुक्त तथा सुलभ स्वास्थ्य सेवा तब मात्रै सम्भव हुन्छ, जब सबैका लागि डिजिटल हेल्थ केयरको अवधारणा विकास गर्न सकिन्छ,’ उनले भने । नेपाल सरकारले पनि डिजिटल प्रविधिलाई प्राथमिकतामा राखेको र प्रविधिमा फड्को मारेको चीनबाट सहकार्यको अपेक्षा गरिएको उनले जनाए ।नेपाल चीनबीच स्वास्थ्य स्तरोन्नतिमा सहकार्य गर्न सकिने क्वाङतोङ स्वास्थ्य आयोगका उपमहानिर्देशक तङ लिनफङले औंल्याए । क्वाङतोङ प्रान्तमा भइरहेको डिजिटल विकास र प्रयोगबाट जनजीवन लाभान्वित भएको बारेमा उनले जानकारीसमेत प्रस्तुत गरे ।चिनियाँ राष्ट्रपति सी चिनफिङ र नेपालका प्रधानमन्त्री केपी शर्मा ओलीबीच गत डिसेम्बरमा भएको भेटवार्ता स्मरण गर्दै ग्वाङजाउ स्वास्थ्य आयोगका उपमहानिर्देशक चौ रुइह्वाले आपसी मित्रता र सहकार्यबारे चर्चा गरे । क्वाङतोङ प्रान्त नै डिजिटल हेल्थ इनोभेसनमा अग्रणी र मुख्य योगदानकर्ता भएकाले नेपालले पनि यसबाट फाइदा लिन सक्ने उनको भनाइ छ ।चाइनिज एकेडेमी अफ साइन्स, ग्वाङ्झाउ इन्स्टिच्युट अफ बायोमेडिसिन एन्ड हेल्थ, चिनियाँ सन यात्सेन हस्पिटल, साउदर्न मेडिकल युनिभर्सिटी हस्पिटल, क्वाङतोङ फर्मास्युटिकल युनिभर्सिटी, मेडिकल उद्यमी, निजी अस्पताल, चीनमा अध्ययनरत नेपाली मेडिकल विद्यार्थी, रोजगारीका सिलसिलामा रहेका नेपालीलगायतका प्रतिनिधि कार्यक्रममा उपस्थित थिए ।"
एमालेमा भण्डारीको पुनरागमनपछिका तीन सम्भावना,"काठमाडौँ — शनिबार राष्ट्रिय सभागृहमा आयोजित कार्यक्रममा पूर्वराष्ट्रपति विद्या भण्डारीले बहुप्रतिक्षित घोषणा गरिन्– ‘फरक ढंगको राजनीतिक जिम्मेवारीबाट मुक्त भएपछि नेकपा (एमाले) मै रहेर पार्टीको राजनीतिक यात्रालाई निरन्तरता दिने पवित्र उद्देश्यका साथ मैले पार्टी सदस्यता नवीकरण गरेको छु । अब म नेकपा (एमाले) परिवारको एक सदस्यको रुपमा पुनः जोडिएको छु र यसमा म गर्व गर्दछु ।’भण्डारीको घोषणालाई कार्यक्रममा उपस्थित भएका नेता तथा कार्यकर्ताले ठूलो तालीका साथ अनुमोदन गरेका थिए ।राष्ट्रपतिबाट बाहिरिएपछि उनी नेकपा एमालेमै फर्किने चर्चा चलिरहे पनि त्यसको औपचारिक घोषणा भएको थिएन । अन्ततः शनिबार त्यसको पटाक्षेप भएको छ । हुन त उनले आफ्नो घोषणामा एमालेको परिवारमा जोडिएको र आफ्नो कुनै विशिष्ट महत्त्वाकांक्षा नभएको बताएकी छिन् । एकजना पूर्वराष्ट्रपति एमाले कार्यकर्ता बन्ने रहर मात्रै राखेर पार्टी राजनीतिमा फर्किएकी हुन् भन्ने कुरा पत्यारपूर्ण छैन । उनलाई एमालेको भावी अध्यक्षको रुपमा देख्ने पंक्ति एमालेभित्रै बलियो छ । त्यसको आधार पनि छन् ।पूर्वराष्ट्रपतिको पार्टी पुनरागमन नेपालको कलिलो गणतन्त्रको एक उल्लेखनीय घटना हो ।‍ उनी राष्ट्रपतिको कुर्सीमा छँदा एमालेलाई सहयोग पुग्ने गरी निर्णय लिने गरेको आरोप लाग्ने गर्थ्यो । पुनः एमालेमा फर्किँदा उनलाई त्यतिबेला लागेको आरोप सत्य निकट रहेको स्थापित हुन्छ ।मुख्यतः भण्डारीको पार्टी राजनीतिमा पुनरागमनले गणतन्त्रको साख कमजोर बनाउन योगदान गर्नेछ । राष्ट्रको अध्यक्ष भइसकेका व्यक्तिले पार्टीको अध्यक्ष बन्न खोज्नुले स्वयं गणतन्त्रवादीहरूबाट गणतन्त्रमा खतरा रहेको विश्लेषण गर्नेहरूलाई बल पुग्छ । आगामी दिनमा पार्टीमा फर्किन रहर गर्नेले राष्ट्रपति बन्न रहन नगरुन् भन्ने मत बलियो बन्ने छ ।भण्डारीको पुनरागमनले एमालेमा त उथलपुथल ल्याउने नै छ । त्यहाँ अब व्यापक ध्रुबीकरण हुने निश्चत छ । किनकि, यतिबेलाकी भण्डारी २०७२ की कमजोर उपाध्यक्ष होइनन् । उनी शक्तिशाली हुनेछिन् । अब उनलाई नेतृत्व मान्नेहरूले वर्तमान अध्यक्ष केपी शर्मा ओलीविरुद्ध फरकमत दर्ज गर्न राखिरहेको हिचकिचाहट तोड्ने हिम्मत गर्न सक्छन् । एमालेको एघारौँ महाधिवेशन नजिकिँदै जाँदा यो क्रम तीव्र बन्न सक्छ ।नेपालको राजनीतिमा अन्य उल्लेखनीय नयाँपन पनि ल्याउने सम्भावना छ ।पहिलो सम्भावना– एमाले प्रमुखमा पहिलो महिलानेपालका राजनीतिक पार्टीको नेतृत्व महिलाले गरेको उदाहरण पाउन सकिन्छ । २०३५ सालमा पुष्पलालको निधन भएपछि उनले नेतृत्व गर्दै आएको कम्युनिस्ट पार्टीलाई उनकै श्रीमती समेत रहेकी नेता साहना प्रधानले नेतृत्व गरेकी थिइन् । त्यस्तै, तत्कालीन संयुक्त जनमोर्चाको नेतृत्व केही समयका लागि पम्फा भुसालले गरेकी थिइन् । मधेस केन्द्रित दलमा आनन्दीदेवी सिंहले नेपाल सद्भावना आनन्दीदेवी तथा सरिता गिरीले नेपाल सद्भावना पार्टीको नेतृत्व गरिसकेका छन् ।एमाले तीभन्दा धेरै प्रभावशाली पार्टी हो । यस पार्टीबाटै मनमोहन अधिकारी, माधवकुमार नेपाल, झलनाथ खनाल र केपी शर्मा ओली गरी ६ पटक प्रधानमन्त्री बनिसकेका छन् । विद्या भण्डारीको एमालेमा सक्रिय हुने निर्णय विगतका अन्य कमजोर पार्टी होइन, एमाले जस्तो प्रभावशाली पार्टीको नेतृत्व गर्ने आकांक्षासँग जोडिएको छ ।नवौं महाधिवेशनबाट केपी शर्मा ओलीको उदय भएपछि पार्टी उनको कब्जामा छ । झन् नेकपा र एमाले स्वयंको विभाजनपछि त ओलीको एकल निर्णय र चाहनाबाट पार्टी सञ्चालन भइरहेको छ । विपक्षी आवाज टिक्न नसक्ने अवस्था छ । स्पष्टीकरण र निष्कासन सामान्य बनेको छ । भीम रावलको निष्कासन र विन्दा पाण्डे तथा उषाकिरण तिमिल्सिनालाई ६ महिनासम्म गरिएको निलम्बन त्यसकै उदाहरण हो ।कुनै पनि पार्टीमा नेतृत्वको मनोमानी बढ्दै गएपछि त्यसबाट पीडितहरूले वैकल्पिक नेतृत्व विकासका लागि प्रयत्न गर्छन् । कतिपय अवस्थामा पार्टी नै विभाजन हुन्छ । कतिपय अवस्थामा वैकल्पिक नेतृत्वको उदय हुन्छ । जस्तो कि, नेपाली कांग्रेसमा गिरिजाप्रसाद कोइरालाबाट पीडित र असन्तुष्टहरूले शेरबहादुर देउवाको उदयलाई सघाएका थिए । २०५९ मा पार्टी नै विभाजन भएको थियो । एमालेमा पनि ओलीबाट पीडित र उनीसँग असन्तुष्टको समूह ठूलो छ । जसले गर्दा तिनले भण्डारीको आगमनलाई स्वागत गर्ने वा विरोध नगर्ने रणनीति लिन सक्छन् । त्यस्तो अवस्थामा उनलाई पार्टी नेतृत्वमा स्थापित गर्न सक्छ ।यद्यपि, ओली पार्टीभित्र शक्तिशाली छन् । आफ्नो चाहनाको अनुमोदनका निम्ति उनले पार्टी सत्ता र राज्य सत्ताकै उपयोग दुरुपयोग गर्न सक्छन् । विधान संशोधन गर्न सक्छन् । त्यसैले एमालेको नेतृत्वमा भण्डारीको पहुँच कठिन भने हुनसक्छ । तर असम्भव होइन । उनको पक्षमा माहोल बनाउन सामाजिक सञ्जालमा ‘मदनको नीति, विद्याको नेतृत्व’ जस्ता अभियान चलिरहेको छ । जसले जबज पक्षधर धेरैलाई भावनात्मक रुपमा भण्डारीनजिक पुर्‍याउन सक्छ ।दोस्रो सम्भावना– पहिलो महिला प्रधानमन्त्रीनेपालको राजनीतिमा महिला प्रधानमन्त्रीको चर्चा पटकपटक चल्ने गरेको छ । यद्यपि प्रायः जसो पुरुष प्रधानमन्त्री तथा पूर्वप्रधानमन्त्रीहरूले नै आफ्नो भाषणका क्रममा यस्तो चर्चा दोहोर्‍याउने गरेका छन् । गत वर्ष भदौ ८ मा काठमाडौंमा आयोजित युथ कन्क्लेभमा सहभागीको प्रश्नको जवाफ दिने क्रममा प्रधानमन्त्री ओलीले नै आफूले पहिलो राष्ट्रपति, प्रधानन्यायाधीश, सभामुख र मुख्यसचिव समेत महिलालाई बनाएको भन्दै आफूले पहिलो महिला प्रधानमन्त्री बनाउन चाहेको बताएका थिए । ‘तर त्यसका लागि अलिकति तयारी गर्नुपर्छ । रियालिटीमा अब दुई महिना, तीन महिना, अर्को साल महिला प्रधानमन्त्री बनाइहाल्छु भन्न अलिकति मुस्किल हुनसक्छ, तर छिट्टै बनाउने तयारीबारेमा सोचिराखेको छु ।’यद्यपि, नेपालका महिला नेता स्वयंले आफू प्रधानमन्त्री बन्ने महत्त्वाकांक्षा नराखेको होइन । त्यसका लागि प्रयत्न समेत नगरेको पनि पनि होइन । त्यस्तो नेतामा पर्छिन्- शैलजा आचार्य ।राजा महेन्द्रलाई कालो झन्डा देखाएका कारण जेल परेकी शैली आचार्यलाई भेट्न पुगेकी विराटनगरकी शान्ता घिमिरे स्मरण गर्दै भन्छिन्, ‘शैलजा भेटघाटको अन्त्यसम्म कहिल्यै नबस्ने । ऊ नेताले जस्तो हात हल्लाउँदै बीचबाटै गइदिने । ए शैलजा के गरेको भन्दा ऊ ‘फस्र्ट लेडी प्राइम मिनिस्टिर अफ नेपाल’ भन्दै हात हल्लाउँथी,’ उनी भन्छिन् । त्यो समयमै उनले भावी प्रधानमन्त्रीका लागि आफूलाई तयार पार्न थालेकी थिइन् । त्यो केवल राजनीतिक कैदीको कारागार रोमाञ्चकता मात्र थिएन भन्ने कुरा शैलजाको पाँच दशकको सक्रिय राजनीतिले देखाउँछ ।(आन्विका गिरी/फागुन १५, २०७२/कान्तिपुर कोसेली)२०५१ को आमनिर्वाचनमा कांग्रेस दोस्रो ठूलो पार्टी भएपछि गिरिजाप्रसाद कोइरालाले संसदीय दलको नेता बन्न अरुचि राखेपछि आचार्यसहित शेरबहादुर देउवा, खुमबहादुर खड्का, रामचन्द्र पौडेल लगायत आठ नेता अघि सरेका थिए । आचार्यलाई कोइरालाले नै रोकेका थिए । अन्ततः देउवा संसदीय दलको नेता बने र प्रधानमन्त्री पनि ।अघिल्लो वर्ष असारमा कांग्रेस-एमालेबीच सत्ता साझेदारी भएपछि एमाले अध्यक्ष केपी शर्मा ओली प्रधानमन्त्री बने । उनीपछि कांग्रेस सभापति शेरबहादुर देउवाको पालो बताइएको छ । यद्यपि, ओलीपछि देउवापत्नी समेत रहेकी परराष्ट्रमन्त्री आरजु राणा प्रधानमन्त्री बन्ने आकलन भएका थिए ।गत भदौमा दिल्ली गएका बेलामा आरजुले प्रधानमन्त्रीहाराहारीकै पाएको सम्मानले त्यस्तो आकलनलाई थप बलियो बनायो । नेपालको सत्ता राजनीतिमा प्रभाव राख्ने भनिएको दिल्लीले दिएको सम्मानको विशेष अर्थ हुने टिप्पणी नेपालमा भएको थियो । तर पुसमा पुनः दिल्ली पुगेका बेलामा अघिल्लो पटक जस्तो सम्मान नपाएकाले त्यस्तो आकलन हुन छाडेको छ ।विद्या भण्डारीले एमालेबाट पुनः सक्रिय राजनीति गर्ने घोषणा र नेतृत्व गर्ने सम्भावना अन्ततः उनको प्रधानमन्त्री बन्ने सम्भावनासँग जोडिन्छ । बलियो पार्टीको प्रमुख हुँदा त्यस्तो सम्भावना जोकसैका निम्ति सहज बन्छ । भण्डारी दुई पटक राष्ट्रपति भइसकेकाले झनै सहज बन्छ ।तेस्रो सम्भावना– वाम एकतालाई बल !प्रत्येक निर्वाचनमा फरकफरक कम्युनिस्ट पार्टीले पाएको एकीकृत मत हेर्दा जनतामा यस्ता पार्टीप्रतिको मोह प्रष्ट हुन्छ । यद्यपि, उनीहरू स्वयंबीच प्रतिस्पर्धा हुने गरेकाले स्वयंको संसदीय उपस्थिति कमजोर मात्रै भएको छैन, गैरकम्युनिस्ट पार्टीलाई समेत फाइदा पुगिरहेको छ । अर्कोतिर, संसद्‌मा पनि चार पाँच वटा पार्टी हुने गरेका छन् । त्यसैले कार्यकर्ताले कम्युनिस्ट नामधारी बढीभन्दा बढी पार्टीबीच एकता होस् भनेर चाहना राख्दै आएका छन् ।त्यसो त नेपालका कम्युनिस्ट पार्टीहरूको साढे सात दशकको इतिहास केलाउँदा एकता र विभाजनका प्रशस्तै डोब भेटिन्छ । एकताको सबैभन्दा सशक्त प्रयत्न भने २०७४-७५ मा भएको थियो । शान्तिपूर्ण र सशस्त्र राजनीतिको वकालत र प्रयोग गरेका नेपाली कम्युनिस्ट आन्दोलनका दुई भंगाला एमाले र माओवादी केन्द्रले २०७४ को निर्वाचनअघि वाम गठबन्धनको घोषणा गरेका थिए । दुई ठूला कम्युनिस्ट पार्टीले चुनावमा गठबन्धन बनाउँदै एकताको वाचा समेत गरे । कार्यकर्ता र मतदाताले त्यस्तो वाचालाई अनुमोदन गरे । संसद्‌मा झन्डै दुई तिहाइ मत दिए ।दुई पार्टीबीच २०७५ जेठ ३ गते एकता नै भयो र नेकपा गठन भयो । इतिहासकै सबैभन्दा बलियो र प्रभावशाली कम्युनिस्ट पार्टी बनेपछि कार्यकर्तापंक्तिमा राजनीतिमा ठूलो उत्साह ल्यायो । तर यो एकता लामो समय टिक्न सकेन । २०७७ मै पार्टीभित्रको विवादले अनौपचारिक विभाजन भइसकेको अवस्थामा सर्वोच्च अदालतले एक फैसलामार्फत् दुवै पार्टीलाई औपचारिक रुपमै पूर्ववत् अवस्थामा फर्काइदियो ।हतारमा भएको एकता टिक्न नसकेको विश्लेषण अझै पनि नेता तथा कार्यकर्ताले गर्ने गरेका छन् । साथसाथै, पुनः परिपक्व एकताको पक्षमा विचार राख्नेहरू पनि छन् । मुख्यतः विद्या भण्डारीलाई एमालेमा पुनरागमन गराउन प्रयत्नशील नेता तथा कार्यकर्ताले विद्या भण्डारीलाई एकताको बलियो मियोको रुपमा प्रक्षेपण गरेका छन् । ओलीले एमालेबाहेक अरु वामपन्थी नभएको भन्दै एकतालाई अस्वीकार गर्दै आएको पृष्ठभूमिमा भण्डारी एमालेको नेतृत्वमा आए एकतासम्बन्धी संवाद सहज रुपमा अघि बढ्न सक्ने आशा व्यक्त गर्छन् ।तर माओवादी केन्द्रका अध्यक्ष पुष्पकमल दाहाल भने एमालेमा भण्डारी भण्डारी आउने बित्तिकै एकताको आधार बन्ने नदेख्ने बताउँछन् । कान्तिपुर दैनिकमा २०८२ असार ८ मा प्रकाशित अन्तर्वार्तामा उनले केपीजी र विद्याजीको राजनीतिक विचार, संस्कार र सोच एउटै भएको बताएका छन् । ‘एमालेमा केपीजी जाने, विद्याजी आउनेबित्तिकै वाम एकताको आधार बन्ने म देख्दिनँ’, उनको भनाइ छ ।('देउवा र मबीच सम्बन्ध सहज हुँदो रहेछ भन्ने दुवैलाई महसुस भएको छ' [अन्तर्वार्ता])चीनले समेत वाम एकताको पक्षमा शुभेच्छा राख्ने र प्रोत्साहित गर्छ भन्ने बुझाइ नेपालमा बलियो छ । दाहालले त्यसका बाबजुद पनि एकता हुने सम्भावना कमजोर रहेको औंल्याएका छन् । भनेका छन्, ‘वामपन्थी एक भइदिए हुन्थ्यो भन्ने कुरा चीनका नेताले जहिले पनि व्यक्त गर्छन् । यो ‘ओपन सेक्रेट’ छ । तर चीनको सदाशयताअनुसार नेपालका वामपन्थीहरू चल्दैनन् । आफ्नै विचार, विवेक र परिस्थितिअनुसार निर्णय गर्छन् ।’"
राष्ट्रपतिको गरिमालाई दाउमा राखेर भण्डारीले सुरु गरेको यात्रा,"दुई पटककी राष्ट्रपति विद्यादेवी भण्डारी पदबाट बाहिरिएदेखि नै पार्टी राजनीतिमा फर्किने आकलनको शनिबार पटाक्षेप भएको छ । उनले एमालेको सदस्यता नवीकरण गरेको र पार्टीको राजनीतिक यात्रालाई निरन्तरता दिने उद्देश्य राखेको घोषणा गरेकी छन् ।२०७२ मा पहिलो पटक राष्ट्रपति बन्नुअघि भण्डारी एमाले उपाध्यक्ष थिइन् । पुनः एमालेमा फर्किएकी उनको यात्रा कहाँसम्म पुग्ला भनेर आकलन सुरु भएको छ । यसबीचमा उनले सम्हालेका जिम्मेवारी, हासिल गरेका अनुभव र अहिले जागेको महत्त्वाकांक्षाले उनी एमालेको आमकार्यकर्ताकै भूमिकामा सीमित बन्नेछिन् भनेर पत्याउन कठिन छ ।उनी स्वयंले आफूलाई राजनीतिक उतारचढावले धेरै कुरा सिकाएको, बुझाएको र थप परिपक्वसमेत बनाएको बताएकी छन् । त्यसैले उनले यतिबेला चालेको पाइला एमाले र देशको नेतृत्वमा पुग्ने आकांक्षाउन्मुख छ भन्ने बुझ्न सकिन्छ । एक जना पूर्वराष्ट्रपतिको यो कदमले उनी फर्किएको पार्टी एमाले र गणतन्त्रलाई समेत अतिरिक्त शंकामा तानेको छ ।गणतन्त्रमा राष्ट्रपति सबैभन्दा माथिल्लो ओहोदा हो । संविधानले नै यो पदलाई नेपालको राष्ट्राध्यक्षका रूपमा प्रस्तुत गरेको छ । त्यसैले यो पदमा रहिरहेका वा रहिसकेका जोकोही सम्मान र गरिमाका लायक हुन्छन् । उनीहरूले खास राजनीतिक पार्टी र आस्थाभन्दा माथि रहेर सार्वजनिक हित, पर्यावरण, हिमाल, महिला, बालबालिका, शिक्षा, स्वास्थ्यजस्ता विवादरहित क्षेत्रका पक्षमा आफ्नो अनुभव, बौद्धिकता, प्रतिष्ठा उपयोग गर्ने अपेक्षा गरिन्छ ।पूर्वराष्ट्रपति रामवरण यादवले चुरेक्षेत्रको संरक्षणका लागि बोल्दै आएका छन्, जुन अपेक्षाअनुसार नै हो । भण्डारीबाट पनि यस्तै अर्को कुनै अभियानको अपेक्षा थियो । तर उनले भने दैनन्दिन आलोचना, कटाक्ष, गालीगलौज सामान्य ठानिने सक्रिय राजनीतिको बाटो रोजेकी छन् । यद्यपि, यो अकस्मात् रोजिएको बाटो होइन ।पदबाट बाहिरिएको केही समयपछि नै एमाले कार्यकर्तालाई भेट्ने, एमाले कार्यकर्ता उपस्थित हुने कार्यक्रममा पुग्नेजस्ता काम गरेर आफ्नो पक्षमा माहोल बनाइरहिन् । एमालेको आन्तरिक राजनीतिमा नयाँपन खोजिरहेकाहरूले उनलाई हौसल्ला दिँदै गए । अन्ततः भण्डारीले औपचारिक घोषणा नै गर्न पुगिन् ।पूर्वराष्ट्रपतिलाई पार्टी राजनीतिमा फर्किन हुँदैन भनेर संवैधानिक तथा कानुनी अड्चन छैन । यो मूलतः नैतिक प्रश्न हो । यो परम्परा स्थापित गर्ने सवाल हो । त्यसैले भण्डारीले नैतिकता देखाऊन् र असल परम्पराको सारथि बनून् भनेर नागरिक समाजले पार्टी राजनीतिमा नफर्किने आशय राख्दै, बोल्दै र लेख्दै आएका थिए । यसअघि भण्डारीकै कार्यकालमा दुई पटक नै उपराष्ट्रपति बनेका नन्दबहादुर पुन माओवादी उपाध्यक्षका रूपमा फर्किएपछि नकारात्मक नजिरको सुरुवात भइसकेको थियो ।भण्डारीले त्यसमा भर्‍याङ स्थापना गरेकी छन् । यसले गणतन्त्रको साखलाई कमजोर बनाएको छ । यद्यपि, भण्डारीको यस कदमले अब उनी पुनः सक्रिय राजनीतिमा फर्किनु हुन्छ कि हुँदैन भन्ने बहसको समय घर्किसकेको छ । अब उनी कस्तो राजनीतिक नेता बन्नेछिन् भन्ने अपेक्षा मात्रै छ ।अब उनी राजनेताका रूपमा लोकतान्त्रिक मूल्यको रक्षा र प्रयोगका लागि उभिन्छिन् वा चलनचल्तीका राजनीतिक नेतृत्वजस्तै स्वार्थ र महत्त्वाकांक्षाबाट ग्रसित भएर पार्टीभित्रै अलोकतान्त्रिक अभ्यासको प्रयोगकर्ता बन्नेछिन् ? आगामी दिनमा देखिने नै छ ।भण्डारीले देश र जनताको हित नै आफ्नो ध्येय भएको बताएकी छन् । यस अभिव्यक्तिमा एमालेको सामान्य कार्यकर्ताका रूपमा भूमिका निर्वाह गर्ने होइन, कार्यकारी अधिकारको प्रयोग गर्ने चाहना प्रतिबिम्बित हुन् ।उसै पनि कार्यकर्ताका रूपमा बस्नका लागि भण्डारीले नैतिक प्रश्न र सम्मानित व्यक्तित्वलाई दाउमा राख्नै पर्दैनथ्यो । तर एमालेमा आफ्ना पक्षमा प्रशस्तै माहोल बनाएको वा बन्ने निश्चित भएपछि भण्डारीले पुनरागमन गरेकी हुन्छ । त्यसैले उनी एमाले अध्यक्ष पनि बन्न सक्छिन् । एमालेभित्रको उकुसमुकुस भण्डारीको पुनरागमनको चर्चासँगै प्रस्फुटित हुँदै गएको थियो ।प्रस्फुटनको साकार रूप उनलाई नेतृत्वको रूपमा स्थापित गरेर हुन सक्छ । एमालेजस्तो बलियो पार्टीको अध्यक्ष बन्न सकिन् भने उनी प्रधानमन्त्री पनि बन्ने सम्भावना बढ्नेछ । त्यस्तो स्थितिमा उनी पहिलो महिला राष्ट्रपति र प्रधानमन्त्री बन्न सफल हुनेछिन् । त्यतिबेला महिला प्रधानमन्त्री बनेको हेर्ने नेपाली महिला आन्दोलनको लामो सपना साकार हुनेछ ।साथसाथै, २०७५ मा भएको एमाले–माओवादी केन्द्रबीचको एकता टिक्न नसके पनि वाम एकताको चर्चा नेपालको राजनीतिमा सदाबहार छ । नेकपा विभाजनको लगत्तै एमालेसमेत विभाजन भएको यो परिस्थितिमा एमाले अध्यक्षका रूपमा भण्डारीको आगमन हुन सक्यो भने एकताको बहस पुनः सतहमा आउन सक्छ ।भण्डारीलाई जनताले सबैभन्दा शीर्ष पदमा पुर्‍याएका हुन् । उनी स्वयंले त्यो विरासतलाई छाडेर दैनन्दिन राजनीतिमा फर्किने निर्णय गरिसकेपछि अब उनैले आफ्नो निर्णयको औचित्य साबित गर्न सक्नुपर्छ । उनले खोजेको देश र जनताको हित कस्तो हो ? त्यहाँ पुग्ने बाटो के हो ? कसरी हो ? त्यसका निम्ति उनले कसरी हस्तक्षेप गर्छिन्, कसरी अरूको साथ लिन्छिन् ? यावत् प्रश्न उनीतर्फ तेर्सिएका छन् । यी प्रश्नको सहज निकास निकाल्न सकेको दिन उनको व्यक्तित्वको परिपक्वता परीक्षण हुनेछ ।"
महालेखा परीक्षकको प्रभावकारिता र विश्वसनीयता,"सरकारी सेवाबाट अवकाश पाएको दुई वर्ष नाघेछ । राज्यका निकायमा आफूले करिब साढे चार दशक ऊर्जाशील समय खर्चेकाले सरकारी निकायका कामकारबाहीप्रतिको चासो र जिज्ञासा घटेको छैन । बेलाबेलामा लेख/रचनाद्वारा सार्वजनिक सञ्चारमाध्यममार्फत समसामयिक विषयमा सुझाव/सल्लाह दिने गरेको छु ।महालेखा परीक्षकको कार्यालय मेरो सरकारी सेवाको अन्तिम अवधिमा काम गरेको र जिम्मेवारी निर्वाह गरेको कार्यालय भएकाले यसको कामप्रति अन्यत्रको भन्दा बढी नै चासो र जिज्ञासा उत्पन्न हुने गर्छ ।आज असार १५ । महालेखा परीक्षक कार्यालयको ६७ औं वार्षिकोत्सवको दिन पनि हो । यस अवसरमा महालेखा परीक्षक कार्यालयका सम्पूर्ण कर्मचारी र यस संस्थाप्रति आस्था, विश्वास र भरोसा राख्ने सबैमा हार्दिक शुभकामना व्यक्त गर्दछु । साथै यस संस्थाले मुलुकको सार्वजनिक प्रशासनमा रहेका अनियमितता र बेथिति नियन्त्रण गरी आर्थिक अनुशासन कायम गर्न तथा वित्तीय सुशासन प्रवर्द्धन गर्नमा महत्त्वपूर्ण योगदान गर्न सकोस् भन्ने अपेक्षा पनि राखेको छु । यस आलेखमा महालेखा परीक्षकको कार्यालयको अनुभव र सोसम्बन्धी केही सुझाव समेटेको छु । आशा छ– सम्बद्ध निकायको ध्यान जाने नै छ ।२०७४ जेठ ८ देखि २०८० जेठ ७ सम्म गरी ६ वर्ष महालेखा परीक्षकको जिम्मेवारी सम्हालें । मैले यो जिम्मेवारी लिनासाथ १ सय १० वटा क्रियाकलाप सम्पन्न गर्ने गरी छवर्षे कार्ययोजना सार्वजनिक गरी अन्तिम वर्ष कार्यान्वयन अवस्थाको मूल्यांकन गर्दा ८५ वटा सम्पन्न र सत्रवटा आंशिक सम्पन्न भई करिब नब्बे प्रतिशतभन्दा बढी काम भएको रहेछ । आठवटा क्रियाकलापको उल्लेख्य प्रगति हुन सकेन । कार्ययोजनामा परेका र अन्य विगतदेखि निरन्तर भइरहेका कार्यमध्ये कार्यालयको भवन निर्माण, भौतिक पूर्वाधार व्यवस्था, संगठन संरचना, थप जनशक्ति व्यवस्थापन, विद्युतीय लेखा परीक्षण प्रणालीको थालनी, लेखा परीक्षण र प्रतिवेदन प्रणालीमा कानुनी तथा नीतिगत सुधारका कार्य उल्लेखनीय छन् ।जोखिमका आधारमा स्थलगत र रिमोट अडिट प्रणाली प्रयोग गरी लेखा परीक्षणका प्रक्रिया र नतिजालाई जनमानससम्म पुर्‍याउन सम्बन्धित पक्षसँग अन्तर्क्रिया, छलफल, प्रेस विज्ञप्ति, बुलेटिन र सञ्चारमाध्यमबाट नियमित रूपमा सम्प्रेषण गरियो । लेखा परीक्षणको प्रभावस्वरूप राज्य संयन्त्रभित्रका केही ठूला अनियमितता र भ्रष्टाचारका काण्ड पनि सार्वजनिक भई कतिमा अनुसन्धान निकायबाट थप अनुसन्धान र कारबाही भएका छन् ।नेपालको सर्वोच्च लेखा परीक्षण संस्थाको अन्तर्राष्ट्रिय क्षेत्रमा समेत राम्रो प्रतिनिधित्व र उपस्थिति छ । एसियाली सर्वोच्च लेखा परीक्षण संस्थाहरूको अन्तर्राष्ट्रिय संगठन (एसोसाइ) को गभर्ननिङ बोर्डको सदस्यमा नेपाल दुई कार्यकाल निर्वाचित भएको र सर्वोच्च लेखा परीक्षकको अन्तर्राष्ट्रिय संस्था (इन्टोसाइ) मा पनि राम्रो उपस्थिति जनाइरहेको छ । विभिन्न देशका सर्वोच्च लेखा परीक्षण संस्थाबीच सहयोग आदान–प्रदानका लागि समझदारी हुने गरेका छन् । छिमेकी मुलुकलगायत विभिन्न देशका महालेखा परीक्षकहरू औपचारिक र अनौपचारिक भ्रमणमा आउने गर्छन् । महालेखा परीक्षकको उपस्थिति सार्वजनिक दृष्टिमा पर्न सफल भएको छ । राष्ट्रिय, अन्तर्राष्ट्रिय क्रियाकलापलाई निरन्तरता र समकक्षी संस्था प्रमुखहरूको भ्रमणलाई महत्त्व दिइनुपर्छ । कार्ययोजना बनाई सो अनुसार कार्यान्वयन र नियमित मूल्यांकनले संस्थागत सुदृढीकरण हुने गर्छ । तथापि यी प्रयासबाट महालेखा परीक्षकको कार्यालयको आन्तरिक व्यवस्थापनमा केही सुधार भए पनि मुलुकको समग्र वित्तीय अनुशासन पालनामा अपेक्षाकृत सुधार हुन सकेन ।महालेखा परीक्षकको कार्यालयमार्फत धेरै सुधार र थप उल्लेखनीय कार्य गर्न सकिने थियो । करिब तीन वर्ष कोभिड–१९ को महामारीले सबै सरकारी निकायको क्रियाशीलतामा कमी आई कार्यवातावरण नै संकुचित भयो । धेरै सरकारी निकायका काम प्रभावित हुँदा पनि वार्षिक प्रतिवेदन पेस गर्न केही ढिलाइ भएको बाहेक विद्युतीय माध्यमबाट वर्क फ्रम होमको कार्यप्रक्रिया अपनाउँदा नियमित कार्यमा तात्त्विक असर पर्न दिइएन । वार्षिक प्रतिवेदन सामान्यतया चैत मसान्तभित्र पेस गर्ने प्रचलन छ । कोभिड–१९ का कारण सो अवधिमा केही महिना ढिला भए पनि पछिल्ला प्रतिवेदन चैत मसान्तको समयसीमा समात्न सफल छन् । महालेखा परीक्षकको प्रतिवेदन पेस भएपछि लामो अवधिसम्म प्रतिनिधिसभा र प्रदेशका प्रतिवेदन प्रदेशसभाका सार्वजनिक लेखा समितिमा छलफल हुन बाँकी रहेको छ । प्रतिवेदन पेस गर्न, संसद्मा प्रस्तुति र सार्वजनिक लेखा समितिमा छलफल गर्न ढिला हुँदा कतिपय विषयवस्तुको सान्दर्भिकता नै समाप्त हुन्छ । यथासमयमा संसद्मा प्रस्तुति र छलफल गरी टुङ्गो लगाउनुपर्छ । स्थानीय तहका प्रतिवेदनको कार्यान्वयन, अनुगमन र नियन्त्रणको उपयुक्त संयन्त्र बनाइनुपर्छ ।महालेखा परीक्षकको प्रतिवेदनमा बर्सेनि हजारौंको संख्यामा अनियमितताका फेहरिस्त सार्वजनिक भए पनि केही ठूला ‘केस’ बाहेक अन्यमा संसद् र संसदीय समितिहरूको ध्यानाकर्षित गर्न सकेको छैन । महालेखा परीक्षकका प्रतिवेदनमा उल्लेख भएका विषय बेरुजु फर्स्योटको प्रयोजनका लागि मात्र पेस भएको होइन । यो त मुलुकको वित्तीय सुशासनको अवस्था चित्रण गर्दै शासकीय प्रबन्ध, अर्थतन्त्र, सार्वजनिक प्रशासन, विकासका प्रगति र जिम्मेवार पदाधिकारीको जवाफदेहिताको स्थिति झल्काउँदै प्रस्तुत गरिएको संवैधानिक निकायको रायसहितको दस्ताबेज पनि हो । महालेखा परीक्षकका हालसम्म ६२ वटा वार्षिक प्रतिवेदन पेस हुँदाको अवधिसम्म अझै पनि वित्तीय प्रशासनमा सैद्धान्तिक, नीतिगत, कानुनी सुधार भए पनि कार्यान्वयन तहमा समस्या रहेको छ । प्रतिवेदनमा औंल्याइएका व्यहोराहरू सुधार, फर्स्योट र फरफारक गराई भविष्यमा अनियमितता नदोहोरिने व्यवस्था मिलाउनुपर्छ । महालेखा परीक्षकको प्रतिवेदन प्रतिनिधिसभामा विस्तृत छलफल हुने व्यवस्था गरिनुपर्छ । वित्तीय सुशासन कायम गर्न संसद्ले अग्रणी भूमिका निर्वाह गर्नुपर्छ ।महालेखा परीक्षक कार्यालयको संगठन संरचना, जनशक्ति, लेखा परीक्षणको गुणस्तर र पारदर्शिताका बारेमा समेत बारम्बार चर्चामा आउने गर्दछ । देशको शासकीय स्वरूप संघीयतामा रूपान्तरित भएपछि संघीयता कार्यान्वयनका सुरुका वर्षमा प्रदेशगत स्वतन्त्र महालेखा आयोगको नै माग भएको थियो । स्थानीय तहसम्म कार्यक्षेत्र विस्तार भएका आधारमा प्रदेश तह र सम्भव भए तलसम्म संरचना रहनुपर्ने हो । यही आधारमा नेपाल सरकारबाट संरचना स्वीकृत भई सो अनुसार करिब २ सय विभिन्न तहका दरबन्दी कायम गरी ती पदमा पदपूर्ति र कर्मचारीको बढुवासमेत भएको भए पनि हालसम्म प्रदेशस्तरमा कार्यालय स्थापना हुन सकेको पाइँदैन । हाल महालेखा परीक्षकको सम्पर्क कार्यालय स्थापना गर्ने प्रयाससम्म भएको छ । प्रदेशस्तरमा प्रदेश कार्यालय र त्यसभन्दा तल आवश्यक परे सम्पर्क कार्यालय राखिनु उपयुक्त छ । विकल्पका रूपमा आमूल परिवर्तन गर्ने हो भने भारत लगायतका देशमा रहेसरहको महालेखा नियन्त्रक तथा परीक्षकको व्यवस्था गर्न सकिन्छ ।महालेखा परीक्षकको कार्यालयका कर्मचारीको व्यवस्थापन, क्षमता विकास, आचरण र व्यवहारका बारेमा बारम्बार चर्चा हुने गर्छ । नेपालको संविधानबमोजिम महालेखा परीक्षकका आफ्नै सहायक कर्मचारी रहने व्यवस्था छ । विगतमा नेपाल लेखा परीक्षण सेवाको सञ्चालन महालेखा परीक्षकको कार्यालयबाट हुने गरेको थियो । हाल सो सेवाका कर्मचारीको सञ्चालन नेपाल सरकारबाट हुने गरेको छ । यस्तो व्यवस्थाले कानुनी रूपमा महालेखा परीक्षकले कर्मचारीलाई संस्थाप्रति जवाफदेही बनाउने र पुरस्कार एवं दण्ड सजाय गर्न सक्ने अधिकार छैन । यो विषय धेरै वर्षदेखि चर्चा र बहसमा मात्र आएको छ । महालेखा परीक्षकको कार्यालयका कर्मचारीको सञ्चालन सोही कार्यालयबाट गरिने गरी निजामती सेवा ऐन तथा नियमावलीमा व्यवस्था हुनु जरुरी छ ।सरकारी लेखा परीक्षणको कार्यमा बहुआयामिक क्षेत्रको ज्ञान र सीपको आवश्यकता पर्छ । महालेखामा वित्तीय विधाको ज्ञान भएका कर्मचारीको बाहुल्य छ । त्यहाँ कार्यरत कर्मचारीमा अन्य पेसाभन्दा उत्कृष्ट ज्ञान र सीपको खाँचो छ । जो लामो अवधिसम्म कार्यरत रहेका छन् र उनीहरूमा पर्याप्त सीप विकास भएको छ । लेखा परीक्षणबाट गल्ती, त्रुटि पत्ता लगाउने प्रतिभा छ तापनि एकै विषयमा पनि एकरूपता नभएको गुनासो व्यापक रूपमा आउने गर्छ । यसमा सुधारका लागि क्षमता तथा सीप विकास, प्रोत्साहन प्रणाली र सर्वोच्च लेखा परीक्षण संस्थामा काम गर्दाको सम्मानबोध भई यस सेवामा आकर्षित हुने वातावरण बनाइनुपर्छ ।संसदीय समिति र सार्वजनिक रूपमा छलफmल एवं अन्तर्त्रिया हुँदा आर्थिक तथा वित्तीय प्रशासनका समस्या र समाधानका विषयमा भन्दा महालेखाका कर्मचारीको वैयक्तिक व्यवहारका बारेमा बढी टीका–टिप्पणी हुने गर्छन् । मुलुकको सर्वोच्च लेखा परीक्षण संस्थाका कामकारबाही र सरकारी लेखा परीक्षकको पेसागत आचरण र व्यवहारप्रति बारम्बार प्रश्न उठ्नु उचित हुँदैन । यसले संस्थाको विश्वसनीयता र सार्वजनिक छविमै आँच आएको छ । यसमा संसद्, सरकारी निकायका पदाधिकारी र महालेखा परीक्षकले गम्भीरतापूर्वक छलफल गरी दीर्घकालीन समाधान खोज्नुपर्छ । विशेषगरी स्थानीय तहको लेखा परीक्षणमा बढी गुनासो सुनिने गरेकाले त्यसतर्फ बढी निगरानी केन्द्रित गरिनुपर्छ ।लेखा परीक्षणमा एकै विषयको समेत फरक–फरक परीक्षकले परीक्षण गर्दा एकरूपता नभएकोलगायत गुणस्तरका बारेमा पनि जिज्ञासा र प्रश्न उठ्ने गर्छन् । महालेखा परीक्षकको प्रतिवेदनले तथ्य दर्शाउने, विवेचना गर्ने, आलोचना गर्ने र रायसहितको प्रतिवेदन दिने भएकाले सत्यता र यथार्थतामा आधारित हुनुपर्छ । महालेखा परीक्षकको तटस्थता र सक्षमता जाँचिने आधार नै प्रतिवेदन हो । प्रतिवेदनमा उठाइएका कुनै पनि विषयका बारेमा सार्वजनिक रूपमा प्रश्न उठेमा जवाफ दिन सक्नुपर्छ । संवैधानिक निकायको संस्थागत स्मरणलाई जीवित राख्नका लागि महालेखा परीक्षकको पद रिक्त हुनुअगावै नियुक्ति दिने व्यवस्था मिलाई लामो अवधिसम्म कार्यवाहकबाट चलाउने व्यवस्थाको अन्त्य गर्नु जरुरी छ ।सम्बद्ध पक्षबाट सहयोग एवं ऐक्यबद्धता र सहज कार्यवातावरण भएमा महालेखा परीक्षक कार्यालयमा धेरै काम गर्न सकिन्छ । सार्वजनिक निकायका पदाधिकारीलाई महालेखा परीक्षकको बढी क्रियाशीलता र भिजिवल भएको पच्दैन । अपेक्षित सफलताका लागि सरकार, सार्वजनिक निकाय र तिनका पदाधिकारी, संसद् र संसदीय समितिसँगको समन्वय एवं आफ्नै कार्यालयका कर्मचारीको लगनशीलतासहितको सहयोग आवश्यक पर्छ । समन्वय र सहकार्यका बारेमा सबै निकायले सैद्धान्तिक रूपमा सकारात्मक कुरा गर्ने तर व्यवहारमा नउतार्ने प्रचलनले गर्दा पनि अनावश्यक रूपमा बेरुजु र अनियमितता एवं बेथिति बढेका छन् । बेरुजुकै कुरा गर्दा असुल गर्नेभन्दा नियमित गर्ने विषय दोब्बरभन्दा बढी देखिनुको कारण नै सार्वजनिक निकाय र महालेखा परीक्षकको कार्यालयबीच समन्वय हुन नसक्नु हो । यसमा दुवैतर्फबाट विशेष पहल हुन जरुरी छ ।विश्वका प्रायः महालेखा परीक्षक र सरकारी निकायसँगको सम्बन्धमा कुनै न कुनै प्रकारको टकराव रहने गर्दछ । संघीयता कार्यान्वयनको सुरुका वर्षमा स्थानीय तहका अनियमितता व्यापक रूपमा उजागर भएपछि कतिपय स्थानीय राजनीतिक नेतृत्वले महालेखाका कर्मचारीलाई संघीयताविरुद्ध केन्द्रबाट खटाइएका दूत भनेरसमेत आरोप लगाए । महालेखाको काम बिल भर्पाई भिडाउने, कागजपत्र र हिसाब मिलाइदिने जिम्मेवारी मात्र हो, सरकारका नीति, कार्यक्रम, योजना, राजस्व खर्चका बारेमा चासो राख्ने होइन भन्ने टिप्पणीसमेत प्रकाशमा आए । ऐन–कानुनद्वारा अधिकार कटौती गरी संस्थाको कार्यात्मक स्वायत्ततामा संकुचन गर्ने प्रयास भए । सरकारी सम्पत्तिको दुरुपयोग र अपव्यय रोक्नका लागि संविधानप्रदत्त नियमितता, मितव्ययिता, कार्यदक्षता, प्रभावकारिता र औचित्यको मापदण्डबाट परीक्षण गर्न कुनै विषयमा पनि बन्देज छैन । यस्ता चुनौतीको सामना गर्न सक्नुपर्छ । संघीयतामा कुनै आँच आउँछ भने त्यो महालेखाका कारणले होइन । महालेखा परीक्षकको कार्यालयले दर्शाइदिएका उपयुक्त सुझाव पालना गरिदिए संघीयता थप मजबुत हुन्छ ।महालेखा परीक्षकको प्रभावकारिताका लागि संसद् र संसदीय समितिबाट सहयोग र संरक्षकत्व प्रदान गरिनुपर्छ । धेरै मुलुकमा महालेखा परीक्षकलाई संसद्को अफिसियल मानिन्छ । महालेखा परीक्षक संविधानको मातहत संसद्प्रति जवाफदेही निकाय हो । संसद् र सार्वजनिक लेखा समितिबाट सहयोग उपलब्ध नभएमा यसको प्रभावकारितामा स्वाभाविक कमी आउँछ । विगतको उदाहरणका रूपमा २०७९ सालमा सार्वजनिक लेखा समितिबाट ‘महालेखा परीक्षकबाट बेरुजु सम्परीक्षण नगराउनू’ भन्ने निर्देशन जारी गरिँदा तीन वर्षसम्म संघीय सरकारको बेरुजु सम्परीक्षण हुन सकेन । यसले सरकारी बेरुजुको अंक थपिँदै गयो र फर्स्योट भई घट्न सकेन । हुन त यो कसरत धेरै दिन टिक्न सकेन । हालसालै अध्यादेशबाट ऐन संशोधन गरी पूर्ववत् व्यवस्था कायम भएको छ । संसद्, सार्वजनिक लेखा समिति र महालेखा परीक्षकबीच विश्वासको वातावरण हुनुपर्छ । महालेखा परीक्षकका प्रतिवेदनको प्रभावले सार्वजनिक प्रशासनमा वित्तीय अनुशासन कायम गर्न र सार्वजनिक सेवामा प्रभावकारिता अभिवृद्धि गराउन सकिनुपर्छ । सरकारी लेखा परीक्षणको प्रभावकारिताका लागि महालेखा परीक्षकको कार्यालय र सरकारी लेखा परीक्षकहरूको व्यापक रूपमा सार्वजनिक स्वीकार्यता हुनुपर्छ ।महालेखाको सुन्दर भवन बनेको छ । भवन परिसरभित्र प्रवेश गर्नेबित्तिकै आइल्याडमा टाढैबाट देखिने गरी ठूला अक्षरमा प्रसिद्ध दार्शनिक चाणक्यको एक युक्ति ‘अथ अर्थानुशासनम्’ भन्ने लेखिएको थियो । यस युक्तिले यहाँ अब अर्थको अनुशासनको कुरा गरौं भन्ने अर्थ लाग्छ । यो युक्ति भवनको सुन्दरतामा सरकारी अधिकारीको भावना र विचारको स्वच्छता थप्ने उत्प्रेरणाका लागि लेखिएको थियो । वार्षिक प्रतिवेदनका अग्रपानामा विगतदेखि नै कार्यालय भवनको तस्बिर राख्ने प्रचलन थियो । यो भवनको स्केच बनाई वार्षिकोत्सवको अवसरमा सम्माननीय राष्ट्रपतिज्यूलाई स्मरणको चिनोका रूपमा समेत दिइएको थियो । यो अडिट भवन महालेखा परीक्षक कार्यालयको सार्वजनिक पहिचान पनि बनेको छ । अब त्यस संस्थामा थप केही भौतिक पूर्वाधार तथा जनशक्ति, कार्य प्रणाली, नीति र कानुनको समसामयिक परमार्जन गरे पुग्नेछ । महालेखा परीक्षक र कर्मचारीले मुलुकको वित्तीय प्रशासनमा देखिएका आन्तरिक तथा बाह्य विसंगतिविरुद्ध जुध्ने इमानदारीसहितको प्रतिबद्धता र साहस देखाउन सक्नुपर्छ । यसैबाट महालेखा परीक्षक र कार्यालयको प्रभावकारिता र विश्वसनीयता बढ्नेछ ।–दंगाल पूर्वमहालेखा परीक्षक हुन् ।"
राज्य पुनःसंरचनाको अलपत्र एजेन्डा,"२०४६ पछिका सबैजसो राजनीतिक र सामाजिक आन्दोलनको मुख्य एजेन्डा राज्यको पुनःसंरचना थियो । जनतामाथि लुट मच्चाइरहेको सामन्ती व्यवस्थाको संरचनागत मियो निरंकुश राजतन्त्रको अन्त्य गरी गणतन्त्र स्थापित गर्ने, एकात्मक र केन्द्रिकृत राज्यको अन्त्य गरी जनताको पहुँचसम्म पुग्ने संघीय शासन व्यवस्थाको अभ्यास गर्ने, असमावेशी राज्यसंरचाका कारण बहुसंख्यक नेपाली राज्यसत्ताको मूलप्रवाहबाट वञ्चितीकरणको अवस्थामा पारिएको हुँदा सबै जातजाति, वर्ग, लिंग र समुदायको समानुपातिक प्रतिनिधित्वसहितको समावेशी लोकतन्त्रको स्थापना गर्ने र जातजाति, लिंग, समुदाय, भाषा, संस्कृति आदिका आधारमा हुने सबै किसिमको विभेदको अन्त्य गरी सामाजिक न्यायमा आधारित समाज व्यवस्था स्थापना राज्य पुनःसंरचनाको मुख्य लक्ष्य थियो ।यति मात्रै होइन, शान्ति, समृद्धि र पूर्ण लोकतन्त्रसहितको अग्रगामी राज्यको पुनःसंरचनाप्रति राजनीतिक दलहरूले प्रतिबद्धता गरेका थिए । नेपाली राज्यलाई अहिलेको व्यवस्थामा ल्याउनका लागि राजनीतिक दलबीच भएको १२ बुँदे सम्झौतादेखि बृहत् शान्ति सम्झौताको मूल आशय पनि यही नै थियो ।संविधानसभाको समयमा शासकीय स्वरूप र संघीयताजस्ता राज्य पुनःसंरचनाका बृहत् सवालमा राजनीतिक बहस र छलफल हुन्थे, तर संविधान निर्माणसँगै राज्य पुनःसंरचाका सवाल गुमनामजस्तै भएको छ । राज्य पुनःसंरचना निरन्तर प्रक्रिया हो, शासकीय व्यवस्थामा मात्रै भएको रूपान्तरणले राज्य पुनःसंरचनाको कार्यभार पूरा हुँदैन ।राज्यका समग्र संरचनाकै पुनःसंरचना, शासकीय संस्कृतिमा रूपान्तरण, आर्थिक स्रोत–साधनमाथिको स्वामित्वको पुनर्वितरण, सामाजिक–सांस्कृतिक र मनोवैज्ञानिक तहसम्मको पुनःसंरचनाका मुद्दामा राज्य र राजनीतिक दललाई कुनै चासो छैन । राज्य पुनःसंरचनाको यात्रा बीचैमा अलपत्र छोडेर पार्टीहरू सत्ताको भागबन्डा र लुछाचुँडीमा व्यस्त छन्, जसले जनताले अपेक्षा गरेअनुरूपको राज्य पुनःसंरचनालाई गतिहीन बनाएको छ ।शासक र शैली उस्तैनिकै ठूलो क्रान्ति र राजनीतिक संघर्षबाट प्राप्त भएको गणतन्त्रात्मक व्यवस्थाको अभ्यास सुरु भएपछि जनताले रूपान्तरित शासकीय व्यवस्थाको अपेक्षा गरेका थिए । स्वाभाविक रूपमा निरंकुश राजतन्त्रको अन्त्यपछि नेपाली नागरिक राष्ट्रपति बन्ने परिवेश तयार भयो । जनताले नै निर्वाचित गरेको व्यक्ति राष्ट्रप्रमुख र कार्यकारी प्रमुख बनेका छन् । तर, जनताले संरचनामा मात्रै पुनःसंरचना खोजेका थिएनन् । जनताले राज्यको पुनःसंरचनासँगै सत्ता सम्हाल्ने व्यक्ति, प्रवृत्ति र शैलीमा पनि रूपान्तरण खोजेका थिए ।राजाले आफूलाई संविधान र जनताभन्दा माथि राखेर शासन सञ्चालन गरे, त्यसैले गणतन्त्रका सत्ता सञ्चालकले जनताका समस्यालाई हल गर्ने, अग्रगामी सामाजिक–राजनीतिक व्यवस्थाको नेतृत्व लिने, जनताको आर्थिक जीवनमा रूपान्तरण गर्ने र समुन्नत समाज निर्मण गर्ने कामको नेतृत्व सत्ताका नेतृत्वकर्ताले गर्छन् भन्ने अपेक्षा हो । जनताले चाहेको हरेक दुःख, कष्ट र अप्ठ्यारोमा राज्य छ भन्ने महसुस गर्ने अवस्था बनोस् भन्ने हो ।सबै नागरिकले आधारभूत अधिकारको सहज अभ्यास गर्ने वातावरण बनोस्, कसैले भोकभोकै मर्न नपरोस्, गरिबी र अभावको अवस्थाबाट मुक्त हुने परिवेश बनोस्, अशिक्षा र बेरोजगारी बेहोर्न नपरोस्, औषधि नपाएर अकालमा ज्यान जाने अवस्था नरहोस्, र न्याय र आत्मसम्मानसहितको जीवन बाँच्न पाइयोस् । जनताले राज्यको पुनःसंरचनाबाट यस्तै राज्यसत्ता, शासकीय व्यवहार र शैलीको आशा गरेका थिए ।नेपालको राजनीति सत्तादेखि सत्तासम्मको गोलचक्करबाट माथि उठ्न सकेको छैन । २०७४ पछि मात्रै पाँचओटा सरकार फेरिए । यसरी बनेका सरकारले सरकार सञ्चालनको शैलीमा पुनःसंरचना गरे न त राज्यका अवयवलाई नै पुनःसंरचना गर्ने विषयमा ध्यान दिए । बरु, सत्ताको नेतृत्व सम्हालेपछि दम्भी शासकमा रूपान्तरित भए । तिनले जनताका दुःख र कष्ट सुन्ने कानहरू बन्द गरे । जनतासामु गरेका वाचालाई तिलाञ्जली दिए र झूट र बेइमानीलाई शासकीय संस्कृति बनाए ।राज्यका सबैजसो अंगलाई पार्टी राजनीतिको अखडा बनाए । भ्रष्टाचारीलाई कारबाही गर्नुपर्ने अख्तियारमा राजनीतिक नियुक्ति हुन्छ । स्वतन्त्र र निष्पक्ष निर्वाचन गराउने आयोगको पदाधिकारीमा राजनीतिक भागबन्डा हुन्छ । निष्पक्ष न्याय निरुपण गर्नुपर्ने न्यायालयमा न्यायाधीश नियुक्त गर्दा राजनीतिक आबद्धता खोजिन्छ । व्यापारीलाई मन्त्रालय जिम्मा लगाइन्छ । विकास निर्माणको जिम्मा पहुँचवाला ठेकेदारलाई दिइन्छ ।यस्तो परिपाटीले पञ्चायतदेखि गणतन्त्रसम्म निरन्तरता पाइरहेको छ । अर्कोतिर, शासनसत्तामा पुग्ने व्यक्ति र प्रवृत्तिमा पनि खासै परिवर्तन भएन । विगत ३० वर्षदेखि सत्ताको लाभ लिइरहेका र पटक–पटक असफलसिद्ध भइसकेको परम्परागत ‘रुलिङ एलिट’ ले सदावहार राजनीतिक नेतृत्व कब्जा गरेको छ । जुनसुकै व्यवस्था आए पनि लाभ पाइरहने यो वर्ग र समुदायका लागि राज्यको पुनःसंरचना चासोको विषय बन्न सकेन, त्यसैले नेपालको शासकीय व्यवहार र संस्कृतिको पुनःसंरचना बीचबाटोमै रुमलिन पुगेको छ ।हुन त राजनीतिक पार्टीहरूले नारामा समाजवादी व्यवस्थाको चर्चा गर्न थालेका छन् । तर, व्यवहारमा मुख्य ठूला पार्टी समाजवादी व्यवस्थाप्रति प्रतिबद्ध भएको कुनै छाँटकाँट देखिँदैन । यस्तो राजनीतिक परिपाटीको रूपान्तरणका लागि कम्तीमा जनताबाटै प्रत्यक्ष निर्वाचित कार्यकारी राष्ट्रपतीय प्रणाली एउटा सुधारको पाटो हुन सक्छ ।यस्तो राष्ट्रपति जनता र जनप्रतिनिधिप्रति उत्तरदायी हुनुपर्ने र निरंकुश शक्ति अभ्यास गर्न नपाउने व्यवस्था निर्माण गर्न सकिन्छ । सांसदको भूमिका नीति निर्माणमा केन्द्रित गरी विषय विज्ञ वा क्षमतावान् व्यक्तिलाई निश्चित मापदण्डका आधारमा मन्त्रिमण्डलमा नियुक्ति गर्ने विधिको अभ्यास गर्न आवश्यक छ । देशको सामाजिक विविधताको अनिवार्य प्रतिनिधित्व हुने पूर्ण समानुपातिक प्रतिनिधित्वसहितको मन्त्रिमण्डलबिना वास्तविक शासकीय संरचना र प्रवृत्तिमा पुनःसंरचना हुन असम्भव छ ।संघीयताविरोधी मतराज्यको पुनःसंरचनासँग जोडिएको एउटा महत्त्वपूर्ण मुद्दा संघीय शासन प्रणालीको स्थापना हो । राज्यको शक्ति र अधिकारलाई एउटा केन्द्रमा मात्रै केन्द्रीकृत नगरी विभिन्न इकाइ वा प्रदेशमा अकेन्द्रीकरण गर्नु संघीयताको मूल मर्म हो । जब राज्यशक्ति र अधिकारको वितरण र बाँडफाँट गरिन्छ, ती प्रदेशले समस्याको पहिचान गर्ने र समाधानका बृहत् कार्ययोजना बनाएर लागू गर्न सक्छ । यति मात्रै होइन, सम्बन्धित प्रदेशको जातजाति, भाषा, संस्कृति आदिको पहिचान र प्रवर्द्धनका साथै आत्मसम्मान र न्यायसहितको समाज निर्माणमा पनि योगदान गर्छ ।नागरिकको राज्यसत्तामा सहज पहुँच, सामाजिक विविधताको सम्मानसहित समानुपातिक प्रतिनिधित्व र सामाजिक–सांस्कृतिक विभेदको अन्त्य संघीय व्यवस्थासँग अन्योन्याश्रित रूपमा गाँसिएका छन् । तर, विभिन्न राजनीतिक दल र आलोचकले संघीयता व्यवस्थामाथि प्रश्न उठाउन सुरु गरेका छन् । वास्तवमा संघीयताविरोधी मत बढ्दै जानु भनेको एकात्मक र केन्द्रीकृत शासनको पक्षपोषण गर्नु हो, सामाजिक विविधतालाई अस्वीकार गर्नु वा एकाधिकारवादी व्यवस्थाको प्रवर्द्धन गर्नु हो र राजनीतिक प्रतिगमनतर्फ उन्मुख हुनु हो । यो राज्यको पुनःसंरचनाको सैद्धान्तिक मान्यताविरोधी मात्रै छैन, जनताको बलिदानीपूर्ण संघर्षबाट प्राप्त रूपान्तरणकै बर्खिलापमा छ ।संघीयताविरुद्ध प्रश्न किन उठ्यो ? यस सन्दर्भमा राजनीतिक वृत्तमा खासै बहस र छलफल भएका देखिँदैनन् । नेपालमा संघीयताको बहस हुँदा धेरैजसो राजनीतिक पार्टी संघीयताको पक्षमा थिएनन् । तत्कालीन नेकपा (माओवाद) ले जनयुद्धकै समयमा पहिचानमा आधारित संघीयताको अभ्यास गरेको थियो भने मधेशी, आदिवासी जनजाति र सिमान्तीकृत समुदायले सशक्त रूपमा संघीयताको पक्षमा वकालत गरेका थिए । संघीयताको आधार, नामांकन र सीमांकनजस्ता विषयमा निकै ठूलो राजनीतिक अन्तरविरोध थियो ।सोही अन्तरविरोधबीचबाट सात प्रदेश सहितको संघीयता कार्यान्वयनमा आयो । यसलाई पहिचानमा आधारित संघीयता हुनुपर्छ भन्ने पक्षले अर्ध–संघीयताका रूपमा लिए भने संघीयताको पक्षमा सशक्त रूपमा नउभिएका राजनीतिक पार्टीहरूले एउटा तहको सम्झौताका रूपमा लिए । यसैको परिणाम संघीयतालाई बलियो र प्रभावकारी बनाउने दिशामा कसैले पनि प्रभावकारी भूमिका निर्वाह गर्न सकेनन् । यतिसम्म कि प्रदेशको मुख्य राजनीतिक भूमिकामा रहेका मुख्यमन्त्री, प्रदेश मन्त्रिपरिषद् र प्रदेशसभालाई समेत प्रदेशलाई सशक्त र प्रभावकारी बनाउने सवालमा खासै चिन्ता र चासो देखिँदैन ।व्यवस्थित र प्रभावकारी संघीय व्यवस्थाको कार्यान्वयन नहुँदासम्म राज्य पुनःसंरचनाको कार्यभार पूरा हुँदैन । त्यसैले संघीयता व्यवस्थाका आधारभूत सैद्धान्तिक मान्यता, अभ्यासमा देखिएका चुनौती र संघीयतालाई प्रभावकारी बनाउने विधि पहिचानका लागि राज्यले राजनीतिक दल र संघीयता स्थापनाका लागि संघर्ष गरेका शक्तिबीचको बृहत् राजनीतिक सम्मेलन आजको आवश्यकता हो ।यसले संघीयता गठनमा भएका त्रुटि वा राज्यशक्तिको बाँडफाँटमा भएका कमजोरीको पहिचान, उत्पीडित समुदायको आशा र निराशा, समावेशिताको अभ्यासमा देखिएका समस्या र सुधारका विधि र संघीयतालाई प्रभावकारी बनाउने स्पष्ट मार्गचित्र निर्माणका साथै कार्यान्वयनको ठोस योजना बनाउन सहयोग पुर्‍याउँछ । यसरीसरोकारवालाबीचको गम्भीर समीक्षा गरी संघीयता कार्यान्वयनको आगामी मार्गचित्र स्पष्ट पार्दै अगाडि बढ्न सकेमा मात्रै राज्यको पुनःसंरचनाको बाँकी कार्यभार पूरा हुन्छ, होइन भने जनताको अपेक्षामाथि धोका हुन्छ भने नेपाल राज्य पुनःसंरचनाको असफल देशमा दर्ज हुने अवस्था सिर्जना हुनेछ ।राज्ययन्त्रको पुनःसंरचनाराज्य पुनःसंरचनाको सवाल केबल एउटा क्षेत्रमा मात्रै पुनःसंरचना गरेर पुग्दैन । राज्यका सबै संयन्त्रमा पुनःसंरचना गरिनुपर्छ । कर्मचारीतन्त्रलाई स्थायी सरकारका रूपमा हेरिन्छ । राज्यको पुनःसंरचनासँगै कर्मचारीतन्त्रमा पुनःसंरचनाको विषयलाई महत्त्वपूर्ण एजेन्डाका रूपमा लिइनुपर्थ्यो । तर यो एजेन्डालाई पूरै बेवास्ता गरियो ।संघीय प्रणालीका लागि आवश्यक कर्मचारीमा हुनुपर्ने योग्यता, क्षमता र ज्ञान कस्तो हुने ? एकात्मक र केन्द्रीकृत संरचना र मानसिकताबाट प्रशिक्षित कर्मचारीको पुनःसंरचना कसरी गर्ने ? ब्युरोक्रेसीको संघीय संरचना कस्तो हुने ? कर्मचारी भर्ना प्रक्रिया कस्तो हुने ? प्रदेशको विशेषता र आवश्यकतअनुरूप विज्ञ जनशक्ति कसरी तयार पार्ने वा परिचालन गर्ने ? यस्ता महत्त्वपूर्ण मुद्दामा अहिलेसम्म पनि गम्भीर छलफल हुन सकेको छैन । केन्द्रीकृत, एकात्मक संरचना र मानसिकतासहितको कर्मचारीतन्त्रले संघीयतालाई बलियो बनाउँदैन, त्यसैले कर्मचारीतन्त्रको पुनःसंरचना राज्यको पुनःसंरचनाको अनिवार्य सर्त हो, राज्य र राजनीतिक दलले यस दिशामा काम गर्नैपर्छ ।जनताको न्यायमा सहज पहुँच राज्य पुनःसंरचनाको अर्को महत्त्वपूर्ण पाटो हो । स्थानीय सरकारमा न्यायिक समितिको व्यवस्थाले जनतालाई एक हदसम्म न्यायमा पहुँचका लागि सहजीकरण गरेको छ, तथापि समग्र न्याय क्षेत्रको पुनःसंरचनाबिना कमजोर आर्थिक–सामाजिक हैसियत भएका वर्ग र समुदायको न्यायमा पहुँच पुग्ने वातावरण निर्माण हुने सम्भावना निकै कमजोर छ । जनताको सहज न्यायमा पहुँच पुग्ने न्यायिक व्यवस्थााका लागि न्यायालयको पुनःसंरचना आवश्यक छ । तर, नेपालको न्यायालय, न्यायिक प्रक्रियाका जटिलता र न्यायमा पहुँचहीनतालाई हल गर्ने गरी न्याय क्षेत्रको पुनःसंरचना गर्ने विषयमा कुनै बहस हुन सकेको देखिँदैन ।संवैधानिक र कानुनी व्यवस्थाको कार्यान्वयन गर्न राज्यलाई जवाफदेही बनाउनुपर्ने न्यायिक निकाय आफैंमा असमावेशी छ । उदाहरणका लागि अदालतमा समावेशीकरणको अवस्थालाई हेर्न सकिन्छ । नेपालको न्यायालयमा खसआर्यको प्रभुत्व अहिले पनि कायमै छ । यो समुदायको सर्वोच्च अदालतमा ७१.४३ प्रतिशत प्रतिनिधित्व छ भने उच्च अदालतमा ७८ प्रतिशत र जिल्ला अदालतमा ९० प्रतिशतभन्दा बढी प्रतिनिधित्व छ ।दलित समुदायको उच्च अदालतमा २.५ प्रतिशत र जिल्ला अदालतमा १.१४ प्रतिशत प्रतिनिधित्व छ । नेपालकै इतिहासमा पहिलो पल्ट उच्च अदालतको मुख्य न्यायाधीशमा दलित समुदायका रत्नबहादुर बागचन्दले जिम्मेवारी पाएका छन् भने सर्वोच्च अदालतको ७१ वर्षको इतिहासमा एक जना पनि दलित सर्वोच्चको न्यायाधीशमा नियुक्त भएका छैनन् । देशको संविधान कार्यान्वयन गराउने न्यायालयमै समावेशीकरणको अवस्था गम्भीर छ भने न्यायालयले राज्यलाई जवाफदेही बनाउने नैतिक हैसियत गुमाउँछ ।राज्य पुनःसंरचनाको कोणबाट हेर्दा अहिलेसम्म राज्यको शासकीय स्वरूपमा रूपान्तरण भयो । संघीय राजनीतिक व्यवस्थाको अभ्यासले राजनीतिक आवरणमा एक हदसम्मको पुनःसंरचना भएको छ । तर, राज्यसत्ताका सबै अंग र अवयवको पुनःसंरचना नगरी समग्र राज्यको पुनःसंरचना असम्भव छ । राज्यको संरचना मात्रै होइन, समग्र शिक्षा क्षेत्र, आर्थिक प्रणाली र सामाजिक–सांस्कृतिक क्षेत्रमै आमूल रूपान्तरण आवश्यक छ ।व्यक्ति र समुदायमा अन्तरनिहीत विभेदकारी सोच, चिन्तन र व्यवहारमा पुनःसंरचना जरुरी छ । त्यसैले सबै किसिमको विभेदको अन्त्य गर्ने र समुन्नत नेपाल निर्माणका लागि राज्यको पुनःसंरचनालाई अलपत्र छोड्नु जनताको अग्रगामी रूपान्तरणको आवश्यकतालाई धोका दिनु हो, राजनीतिक पार्टी र नेतृत्वलाई राज्य पुनःसंरचनाको एजेन्डाबाट भाग्ने छुट छैन ।"
"कस्तो विकल्प, कसको विकल्प ?","जनीतिक बहस, विवाद र प्रयोगशाला हुँदै आएको नेपालमा विगत केही समयदेखि चलिरहेको वैकल्पिक राजनीतिको नयाँ बहसले शक्तिशाली तरंग सिर्जना गरेको छ । सडकदेखि संसद्सम्म, सञ्चारमाध्यमदेखि सामाजिक सञ्जालसम्म वैकल्पिक राजनीति, वैकल्पिक पार्टी, वैकल्पिक नेतृत्व र वैकल्पिक प्रणालीबारे घनीभूत छलफल, बहस र विवाद हुँदै आएको छ ।प्रचलित बहसका आधारमा विश्लेषण गर्दा संस्थापन, मूलधार र स्थापित प्रणाली, विचार, पार्टी, नीति, नेतृत्व प्रतिरक्षात्मक हुँदै गएको देखिन्छ भने वैकल्पिक राजनीति, विचार, पार्टी, नेतृत्वको बहसले अर्थपूर्ण जनसमर्थन हासिल गर्दै गएको देखिन्छ । २०६२/६३ को जनआन्दोलनबाट संघीय लोकतान्त्रिक गणतन्त्र स्थापना भई संविधानसभाबाट नयाँ संविधान जारी भइसकेपछि पनि अपेक्षाकृत उपलब्धि हासिल हुन नसकेको पृष्ठभूमिमा यस्तो बहस हुनु अस्वाभाविक भएन ।लोकतान्त्रिक प्रणाली, बहुलवादी समाज, स्वतन्त्र प्रेससँगै सूचना प्रविधि र सामाजिक सञ्जालको विकासको कारणले क्रिटिकल थट (आलोचनात्मक चेत) र ‘क्रिटिकल मास’ (आलोचनात्मक समुदाय) बढ्दै गइरहेको छ । कुशासन र भ्रष्टाचारका शृंखलाबद्ध काण्डका कारणले मूलधारका पार्टीहरू तीव्र गतिमा अलोकप्रिय हुँदै गएका छन् । लोकतान्त्रिक प्रणालीमा प्रश्न उठ्नु, आलोचना हुनु, बहस–विमर्श हुनु स्वाभाविक हो । यस्तै प्रश्न, बहस र आलोचनाले लोकतान्त्रिक प्रणाली, सरकार, राजनीतिक पार्टी र नेतृत्व विकसित, परिमार्जित र उत्तरदायी हुँदै जान्छन् । समकालीन राजनीतिमा विशेष गरी चारवटा विकल्पका बारेमा बहस भइरहेको छ ।पहिलो विकल्पकांग्रेस, एमाले, माओवादीलगायत मूलधारका पार्टीका शीर्ष नेतृत्वपंक्तिको विकल्प । कांग्रेस, एमाले, माओवादीका शेरबहादुर देउवा, केपी ओली, पुष्पकमल दाहाललगायतका नेताहरूले पटकपटक राज्यसत्ता सञ्चालन गर्ने अवसर पनि पाए, पार्टीको नेतृत्व गर्ने अवसर पनि पाए । तर देशको आवश्यकता र जनताको भावनाअनुसार डेलिभरी गर्न सकेनन् । त्यसैले उनीहरू असफल भए । असफल भएका कारणले उनीहरू अलोकप्रिय भए ।यस्तो असफल र अलोकप्रिय नेतृत्व परिवर्तन गरी नयाँ, भिजनरी र लोकप्रिय नेतृत्व स्थापित गर्नु आवश्यक भएको यो विकल्पका प्रस्तावक, प्रवक्ता र पक्षधरहरूको तर्क छ । यदि पुस्तान्तरणसहित नेतृत्व परिवर्तन गरियो भने मूलधारका पार्टीले नै पुनर्जीवन पाउने र विद्यमान राजनीतिक, आर्थिक, सामाजिक समस्या समाधान गर्न सक्षम भएको दाबी गर्दै आएका छन् ।कांग्रेसका नेताहरू गगन थापा, विश्वप्रकाश शर्मा, प्रदीप पौडेलहरू यो वैचारिक धारको प्रवक्ता भएका छन् । २०७८ मा भएको १४औं महाधिवेशनदेखि नै कांग्रेसमा पुस्तान्तरणसहित नेतृत्व परिवर्तन र पार्टी रूपान्तरणको बहस हुँदै आएको छ, जुन पार्टी रूपान्तरण र नेतृत्व विकास तथा परिवर्तनका दृष्टिले सकारात्मक हो ।एमालेमा सुसुप्त रूपमा यस्तो बहस चले पनि सशक्त रूपमा उठ्न सकेको छैन । अध्यक्ष ओली र पूर्वराष्ट्रपति विद्या भण्डारीबीच नेतृत्वका लागि प्रतिस्पर्धा, आरोप–प्रत्यारोप र संघर्षको शृंखला सुरु भएको देखिन्छ । तर पुस्तान्तरणसहितको नेतृत्व हस्तान्तरण र पार्टी रूपान्तरणको बहसले उचित स्थान पाउन सकेको छैन । विभाजनपछि एमालेमा आन्तरिक लोकतन्त्र कमजोर र बहस तथा विमर्शको संस्कार निषेधित हुँदै गएजस्तो देखिन्छ ।नेतृत्वलाई प्रश्न गर्दा, पार्टीभित्र लोकतान्त्रिक अभ्यासको कुरा गर्दा तथा विधिसम्मत रूपमा पार्टी सञ्चालनको आवाज उठाउँदासमेत अनुशासनको नाममा दण्डित, निलम्बन वा निष्कासन गरिन्छ । एकातिर एमाले विभाजित हुनु अर्कोतिर भीम रावल, बिन्दा पाण्डे र उषाकिरण तिम्सिनाहरूको निष्कासन र निलम्बनले सोही वास्तविकताको पुष्टि गरेको छ । घनश्याम भुसाल, योगेश भट्टराई, रामकुमारी झाँक्रीहरूले सुधार, रूपान्तरण र नेतृत्वका बारेमा प्रश्न उठाइरहन्थे । तर विभाजनपछि भुसाल र झाँक्री समाजवादी पार्टीतिर लागे भने भट्टराईले आत्मसमर्पण गरेपछि एमालेमा ओलीको एकाधिकार स्थापित भएको छ ।माओवादीमा पनि यो बहस प्रारम्भ भए तापनि अवस्था एमालेको जस्तै छ । करिब ४० वर्षदेखि निरन्तर पार्टी नेतृत्वमा रहेका दाहालका बारेमा प्रश्न मात्रै उठेका छैनन्, व्यापक आलोचनासमेत भएको छ । जनार्दन शर्मा, वर्षमान पुनलगायतका नेताले दाहाललाई चुनौती दिँदै नेतृत्व परिवर्तनको पक्षमा विचार राख्दै आएका छन् । तर आफ्नो बारेमा प्रश्न उठाउने नेता–कार्यकर्तालाई कि किनारा लगाइदिएका छन् कि पार्टी छोड्न बाध्य बनाएका छन् । मोहन वैद्य, बाबुराम भट्टराई, नेत्रविक्रम चन्दहरूले दाहालका बारेमा प्रश्न उठाएपछि पार्टी छोड्न बाध्य भएका थिए भने अहिले जनार्दन शर्माहरू पार्टीमा किनाराकृत हुँदै गएका छन् ।दोस्रो विकल्पदोस्रो विकल्प हो– कांग्रेस, एमाले, माओवादीलगायतका मूलधारका पार्टीकै विकल्प । २०४६ मा लोकतन्त्र स्थापनापछि कांग्रेस, एमाले र २०६३ देखि माओवादी निरन्तर सत्तामा छन् । तर पटकपटक अवसर पाएर पनि डेलिभरी गर्न सकेनन् । न आर्थिक विकास गरे, न भ्रष्टाचार नियन्त्रण गरी सुशासनको प्रत्याभूति नै । कांग्रेस, एमाले, माओवादीको नेतृत्वपंक्ति मात्रै होइन, पार्टीकै असफलता हो । त्यसैले अब यी पार्टीकै विकल्प खोज्नुपर्छ भन्ने निष्कर्ष यो विकल्पका प्रस्तावक, प्रवक्ता र पक्षधरले निकालेका छन् । यो न्यारेटिभले समाजमा अर्थपूर्ण राजनीतिक तथा मनोवैज्ञानिक प्रभाव पारेको देखिन्छ ।यही न्यारेटिभ र नाराका आधारमा विगत निर्वाचनमा सहरमा राष्ट्रिय स्वतन्त्र पार्टी र मधेशमा जनमत पार्टीले अप्रत्याशित सफलता पाएका थिए । यसैगरी बालेन शाह, हर्क साम्पाङ, गोपी हमाललगायतका स्वतन्त्र उम्मेदवारहरू निर्वाचित भएपछि मूलधारका पार्टीलाई शक्तिशालीझट्का लागेको थियो । त्यसैले रास्वपा, जनमत, बालेन, हर्क, गोपी तथा केही स्वतन्त्र बुद्धिजीवीलगायतका पार्टी, प्रवृत्ति र पात्रहरू यो विकल्पको पक्षधर हुन् । यो न्यारेटिभको अधिकतम राजनीतिक लाभ पनि उनीहरूले लिइरहेका छन् । जनताको असन्तुष्टिको आगोमा उनीहरूले पेट्रोल थपिरहेका छन् । यदि मूलधारका पार्टीमा सुधार, रूपान्तरण र नेतृत्व परिवर्तन भएन भने भविष्यमा थप नकारात्मक न्यारेटिभ सिर्जना हुनेछ, जसको प्रत्यक्ष राजनीतिक लाभ यही पक्षधरलाई हुनेछ ।तेस्रो विकल्पतेस्रो विकल्प हो– गणतन्त्र, धर्मनिरपेक्षता र संघीयता तथा जननिर्वाचित संविधानसभामार्फत बनेको संविधानको विकल्प । यो केवल मूलधारका पार्टी र शीर्ष नेतृत्वपंक्तिको मात्रै असफलता होइन । संघीय लोकतान्त्रिक गणतन्त्र र धर्मनिरपेक्ष प्रणालीकै असफलता हो, संविधानको असफलता हो ।त्यसैले गणतन्त्र, धर्मनिरपेक्षता र संघीयता खारेज गरी राजतन्त्र पुनःस्थापना तथा नेपाललाई हिन्दु राज्य घोषणा गर्नुपर्ने यो विकल्पका प्रस्तावक, प्रवक्ता र पक्षधरहरूको दाबी छ । राजतन्त्रवादी तथा गणतन्त्र, धर्मनिरपेक्षता, संघीयता र संविधानविरोधी शक्ति, पार्टी र प्रवृत्तिहरू यो विकल्पको पक्षधर हुन् । यस्तो प्रतिगामी शक्ति, पार्टी र प्रवृत्तिले संविधानसभाबाट २०७२ मा नयाँ संविधान जारी भएदेखि नै संघीय लोकतान्त्रिक गणतन्त्रको विपक्ष तथा राजतन्त्र र हिन्दु धर्मको पक्षमा आवाज उठाउँदै आएका छन् ।चौथो विकल्पचौथो विकल्प हो– वैकल्पिक राजनीति । यो विकल्पका प्रस्तावक, प्रवक्ता र पक्षधरहरूले राजनीतिक प्रणाली, दल र नेतृत्वको मात्रै होइन, वैकल्पिक राजनीतिको वकालत गर्छन् । वैकल्पिक राजनीति परम्परागत र प्रचलित राजनीतिभन्दा पृथक हो । वैकल्पिक राजनीति भन्नाले सुसंस्कृत राजनीति हो । जनताप्रति उत्तरदायी लोकतान्त्रिक शासन प्रणाली हो । विधिसम्मत राज्य र विधानसम्मत पार्टी सञ्चालन प्रणाली हो ।समावेशी लोकतन्त्र हो, बहुलवादी राष्ट्र–राज्य हो, सामाजिक न्यायको प्रत्याभूति हुने समतामूलक समाज हो, पारदर्शी र सहभागितामूलक निर्णय प्रक्रिया हो । भ्रष्टाचार नियन्त्रण गरी सुशासनको प्रत्याभूति हो । जनतामा सरल र सहज रूपमा सेवा प्रवाह हो । विद्यमान राजनीतिक विकृति–विसंगतिको अन्त्य हो । यी समस्या प्रणालीगत र पार्टीगत मात्रै भन्दा पनि शासकीय शैली र नेतृत्वको कार्यशैलीसँग अन्तर्निहित छन् । दुर्भाग्यवश विकल्पको बहस वैकल्पिक बहस भएको छ । तर मूलधारको बहस हुन सकेको छैन ।उपयुक्त विकल्प कुन ?उपरोक्त चार विकल्पमध्ये उपयुक्त कुन ? भन्ने प्रश्न उठ्नु स्वाभाविक हो । तर राजनीति र राजनीतिक विषय निरपेक्ष होइन, सापेक्ष हुन्छ । राष्ट्रिय–अन्तर्राष्ट्रिय परिस्थिति, तत्कालीन शक्ति सन्तुलन, पार्टी र नेतृत्वको जनाधार तथा उसले अख्तियार गर्ने रणनीतिको आधारमा उक्त प्रश्नको निरुपण हुन्छ । चौथो विकल्प अर्थात् वैकल्पिक राजनीतिका एजेन्डा उपयुक्त, आवश्यक र सान्दर्भिक छन् । यी एजेन्डालाई सबै पार्टीले आत्मसात् गर्नु अपरिहार्य छ ।किनभने अहिलेका जटिल समस्याहरू लोकतान्त्रिक संस्कारको अभाव, राजनीतिक अस्थिरता, अन्त्यहीन सत्ताको खेल, भ्रष्टाचार र कुशासनका कारणले सिर्जना भएका हुन् । राजनीतिमा सुधार, शुद्धीकरण र सुशासनका लागि सुसंस्कृत राजनीति अपरिहार्य छन् । तर उक्त एजेन्डा लागू गर्न सक्ने वैकल्पिक शक्ति वा पार्टी अहिले छैन र तत्काल स्थापित हुन सक्ने सम्भावना पनि क्षीण देखिन्छ । वैकल्पिक राजनीति बहस, विमर्श र अभियानमा सीमित भएको छ ।तेस्रो विकल्प बहसको विषय नै होइन । लोकतान्त्रिक प्रणाली विकासको संक्रमणकालीन अभ्यासका क्रममा सिर्जना हुने स्वाभाविक प्रक्रिया र बहसलाई जतिसुकै अतिरञ्जित प्रोपोगान्डा गरे पनि जनताले लोकतन्त्रको विकल्प खोजेका छैनन् । रैती र प्रजाबाट सार्वभौमसत्ता सम्पन्न भएका नेपाली नागरिक यदि, तर, किन्तु, परन्तु नभनी लोकतन्त्र, गणतन्त्र, संविधानको पक्षमा छन् । यो लोकतन्त्र, गणतन्त्र वा संविधानको असफलता होइन ।तेस्रो विकल्पको प्रस्ताव परिवर्तन होइन, प्रतिगमन हो । जनता विकल्प र परिवर्तनको पक्षमा छन् । तर प्रतिगमनको पक्षमा होइन । जनताले कुशासन, भ्रष्टाचार र अनुत्तरदायी शासनको विकल्प खोजेका हुन् । तर लोकतन्त्र, संविधान र गणतन्त्रको होइन । देशको आवश्यकता पनि होइन, जनताको चाहना पनि होइन । यस्ता प्रतिगामी विचार र एजेन्डा जनताले २०६२/०६३ को आन्दोलन र संविधानसभामार्फत अस्वीकार गरिसकेका हुन् । यस्तो प्रस्ताव लोकतान्त्रिक प्रणाली र संविधानमाथिको आक्रमण मात्रै होइन, जनआन्दोलन र जनमतकै अपमानसमेत हो ।पूर्वराजा, दरबारिया तथा प्रतिगामीका पोष्यपुत्रहरूले लोकतन्त्रविरुद्ध जतिसुकै षड्यन्त्र र प्रोपगान्डा गरे पनि सफल हुने सम्भावना छैन । लोकतन्त्रको विकल्प भनेको उदार, उन्नत र जनमुखी लोकतन्त्र हो । तर अधिनायकवाद, निरंकुशतावाद, राजतन्त्र, अनुदारवाद होइन ।विगत लामो समयदेखिको गृहकार्य र पूर्वतयारीपछि पूर्वराजा ज्ञानेन्द्रको प्रत्यक्ष निर्देशन र परोक्ष नेतृत्वमा राजतन्त्रवादी, हिन्दु राज्य पक्षधर र संघीयता तथा संविधानविरोधीहरूले राजधानीमा ‘आन्दोलन’ गर्ने प्रयास पनि गरे । तर जनसमर्थन हासिल नभएपछि तथा दुर्गा प्रसाईंको नेतृत्वमा हत्या–हिंसा, तोडफोड र आगजनीमा उत्रिएपछि राजावादीको ‘आन्दोलन’ पनि असफल भयो । सम्भवतः यस्तो ‘आन्दोलन’ मा सदाका लागि पूर्णविराम लागेको छ ।तर ‘आन्दोलन’ असफल भए पनि केही एजेन्डा भने जीवित छन् । विशेषगरी धर्मनिरपेक्षता र संघीयताका बारेमा नेपाली समाज तीव्र रूपमा विभाजित छ । कटु भए पनि वास्तविकता के हो भने, बहुसंख्यक जनता विपक्षमा छन् । यो वास्तविकतालाई लोकतन्त्रवादी, गणतन्त्रवादी, संघीयतावादी र धर्मनिरपेक्षतावादीहरूले गम्भीर आत्मसमीक्षा र आत्ममूल्यांकन गर्नु आवश्यक छ ।मूलधारका पार्टी असफल कि शीर्ष नेतृत्व ?मूलधारका पार्टी नै असफल हुन् कि शीर्ष नेतृत्वपंक्ति मात्रै असफल ? भन्ने प्रश्न गम्भीर छ । नेपालमा मात्रै होइन, यस्तो बहस विश्वव्यापी रूपमा नै चलिरहेको छ । विश्वव्यापी रूपमा फैलिएको मूलधारविरोधी, सरकारविरोधी, अनुदारवादी, दक्षिणपन्थी, पपुलिस्ट लहरको आंशिक प्रभाव नेपालमा पनि पर्नु अस्वाभाविक भएन । मूलधारका पार्टी र शीर्ष नेतृत्वपंक्ति अलोकप्रिय छन् र उनीहरूप्रति जनतामा व्यापक असन्तुष्टि, आक्रोश र वितृष्णा छ ।विशेषगरी सहरी क्षेत्र, बौद्धिक तथा व्यावसायिक समुदाय, मध्यम वर्ग, युवा र विदेशमा रहेका नेपाली समुदाय यस्तो न्यारेटिभबाट बढी प्रभावित भएको देखिन्छ । स्थापित र मूलधारका पार्टी, नेतृत्व, सञ्चारमाध्यम, बौद्धिक समुदायलाई ‘सम्भ्रान्त’ र ‘अभिजात’ वर्गको संज्ञा दिँदै वैकल्पिक तथा नयाँ पार्टी, न्यारेटिभ र नेतृत्वप्रति नेपाली समाज रहस्यमय रूपमा सम्मोहित हुँदै गएको देखिन्छ ।अहिले मूलधार, मध्यमार्ग तथा उदार मूल्य–मान्यतामाथि आक्रमण गरी ‘लोकप्रिय’ र ‘नायक’ हुने सस्तो पपुलिस्ट तथा स्टन्टवादी प्रवृत्ति हाबी भएको देखिन्छ । असत्य पनि हजार पटक भन्यो भने सत्यको रूपमा स्थापित हुन्छ भन्ने प्रोपगान्डा सिद्धान्तका प्रणेता हिटलरका प्रचारमन्त्री जोसेफ गोयवल्सका प्रेतात्माहरू पपुलिजमको मानसपुत्रका रूपमा उदाएका छन् । निराशाको खेती र सपनाको व्यापार गरेर आएका केही थान पार्टी, पात्र र प्रवृत्तिहरू नयाँ हुन् तर वैकल्पिक होइनन् ।उनीहरूको सैद्धान्तिक–वैचारिक रुझान पपुलिस्ट, दक्षिणपन्थी र अनुदारवादी देखिन्छ । यस्ता पार्टी, पात्र र प्रवृत्तिहरू एकातिर विवादित छन् भने अर्कोतिर विरोध, आक्रोश र गालीबाहेक कुनै राजनीतिक भिजन, विचार र नीति उनीहरूसँग छैन । यस्ता विवादित र दृष्टिकोणविहीन पार्टी, पात्र र प्रवृत्तिहरू कसरी वैकल्पिक हुन सक्छन्, कसरी सुसंस्कृत राजनीति गर्छन् ?कुनै पनि पार्टीको सफलता–असफलता वा सान्दर्भिकता–असान्दर्भिकताको एक मात्र आधार र मापदण्ड निर्वाचन होइन । दोस्रो विश्वयुद्धमा हिटलरलाई पराजित गरी विश्वकै नायक भएका विन्स्टन चर्चिलको कन्जरभेटिभ पार्टी पनि सन् १९४५ मा भएको चुनावमा पराजित भएका थिए । त्यसैले यो निरपेक्ष रूपमा मूलधारका सबै पार्टीको असफलता होइन । पटकपटक अवसर पाएर पनि डेलिभरी गर्न नसकेका शीर्ष नेतृत्वपंक्तिको असफलता हो । यस्तो नेतृत्वपंक्तिको कारणले ती पार्टीसमेत अलोकप्रिय भएका छन् । त्यसैले मूलधारका पार्टी अलोकप्रिय हुन् तर असफल होइनन् । शीर्ष नेतृत्वपंक्तिको असफलता र अलोकप्रियताको सिकार लोकतन्त्र, संविधान र पार्टी हुनु हुँदैन ।तर यस्तो असफल र अलोकप्रिय नेतृत्व परिवर्तन नभई जनताको विश्वास पुनः स्थापित हुने सम्भावना छैन । जति छिटो यस्तो नेतृत्वबाट मुक्ति पाउँछन्, त्यति नै छिटो ती पार्टीहरूले पुनर्जीवन पाउने छन् । त्यसैले स्पष्ट दृष्टिकोण र भिजन भएको, ऊर्जाशील, जनताप्रति उत्तरदायी र जनता तथा कार्यकर्ताले समेत विश्वास आर्जन गरेको लोकप्रिय नेतृत्व नै मूलधारका पार्टी पुनर्जीवनको पूर्वसर्त हो । पार्टीभित्रका सुधारवादी, रूपान्तरणकारी तथा वैकल्पिक नेतृत्व असफल र अलोकप्रिय नेतृत्वसँगै सती जान्छन कि सुधार र रूपान्तरणको नेतृत्व गर्छन् ? उनीहरूको भिजन, भूमिका र क्षमतामा नै मूलधारका पार्टीको भविष्य अन्तर्निहित छ ।तर जनभावनाअनुसार पुस्तान्तरणसहितको नेतृत्व परिवर्तन र पार्टी रूपान्तरण भएनन् भने उनीहरूकै भविष्य र औचित्यमाथिसमेत गम्भीर प्रश्नचिह्न खडा हुनेछ । उक्त कटु वास्तविकतालाई आत्मसात् गर्दै पार्टीको भविष्यका लागि भए पनि देउवा, ओली, दाहाललगायतका नेताहरूले अविलम्ब अवकाश लिएर नेतृत्व हस्तान्तरण गर्नुपर्छ । देश र जनताका नाममा उनीहरूले गर्ने यो अन्तिम ‘योगदान’ हो । यदि उनीहरूले स्वेच्छिक अवकाश लिएनन् भने कार्यकर्ताले अनिवार्य अवकाश दिनेछन् । त्यसैले स्वेच्छिक अवकाश नै उनीहरूका लागि सम्मानजनक बहिर्गमन हो ।अन्तिम विकल्प, अन्तिम अवसरएमाले, माओवादी, एकीकृत समाजवादी, जनता समाजवादीलगायतका पार्टीमा न नेतृत्व विकासको दृष्टिले सकारात्मक वातावरण छ, न निकट भविष्यमा महाधिवेशनमार्फत मूल नेतृत्व परिवर्तन भई नयाँ नेतृत्व आउने सम्भावना नै देखिन्छ । अन्य पार्टीको तुलनामा कांग्रेसमा नेतृत्व विकासको दृष्टिले सकारात्मक वातावरण भएको देखिन्छ । अर्को वर्ष हुने महाधिवेशनबाट कांग्रेसमा नयाँ नेतृत्व स्थापित हुनेछ । किनभने सभापतिको दुई कार्यकाल मात्रै हुने भएकाले दोस्रो कार्यकाल सकिएपछि देउवाले अनिवार्य अवकाश लिने छन् । त्यसैले कांग्रेसमा नेतृत्व विकास र हस्तान्तरणको दुर्लभ द्वार खुलेको छ ।१४औं महाधिवेशनमा पार्टी रूपान्तरण, सुधार र नेतृत्व परिवर्तनको प्रमुख एजेन्डासहित शेखर कोइराला–गगन थापा समूहले देउवालाई चुनौती दिएको थियो । बलियो संस्थापन पक्षसँग प्रतिस्पर्धा गरेरै वैकल्पिक नीति र कार्यक्रमका आधारमा गगन र विश्वप्रकाश लोकप्रिय मतका साथ महामन्त्री निर्वाचित भएका थिए ।१४औं महाधिवेशनदेखि हालसम्मका घटनाक्रमको विश्लेषण गर्दा परम्परागत राजनीतिक अभ्यास गर्दै आएको पुरानो पुस्ता र कन्जरभेटिभ धार कमजोर र अलोकप्रिय हुँदै गएको देखिन्छ भने उदार, रूपान्तरणकारी, परिवर्तनकारी र प्रगतिशील धार तथा नेतृत्व र युवा पुस्ताले थप राजनीतिक तथा मनोवैज्ञानिक शक्ति हासिल गरेको देखिन्छ । यो परिदृश्यबाट विश्लेषण गर्दा आगामी महाधिवेशनबाट रूपान्तरणकारी र परिवर्तनकारी धारबाट जनतामा स्थापित भएको भिजनरी, ऊर्जाशील, लोकप्रिय र युवा पुस्ताको नेतृत्व स्थापित हुने आधार प्रबल हुँदै गएको देखिन्छ ।तर अहिलेको जस्तै असफल र अलोकप्रिय उस्तै पात्र, प्रवृत्ति र पुस्तालाई प्राविधिक रूपमा नेतृत्व हस्तान्तरण गर्नुको अर्थ र औचित्य छैन । त्यसैले कांग्रेसमा गगन, विश्वप्रकाश र प्रदीपहरूले, एमालेमा शंकर पोखरेल, प्रदीप ज्ञवाली र योगेश भट्टराईहरूले, माओवादीमा जनार्दन शर्मा, वर्षमान पुन र पम्फा भुसालहरूले नेतृत्वदायी भूमिका र निर्णायक संघर्ष गर्नुपर्ने घडी आएको छ ।मूलधारका पार्टी र वैकल्पिक नेतृत्वको दाबी गर्नेहरूका लागि यो अन्तिम विकल्प र अन्तिम अवसर हो । त्यसैले उनीहरू ‘गर वा मर’ को अवस्थामा छन् । यदि अब पनि मूलधारका पार्टी सच्चिएनन् र वैकल्पिक नेतृत्वको दाबी गर्नेहरूले निर्णायक संघर्ष गर्न सकेनन् भने सक्किनुभन्दा अर्को विकल्प छैन ।"
अविश्वासले बढाएको तरलता,"नेपालको वर्तमान आर्थिक अवस्थाको एक महत्त्वपूर्ण सूचक बनेको छ– बैंक तथा वित्तीय संस्थाहरूमा सञ्चित अधिक तरलता । आर्थिक प्रणालीमा तरलता वृद्धि सकारात्मक संकेत पनि हुन सक्छ तर जब त्यो लगानीमा परिणत हुन सक्दैन, त्यसले शिथिलता र विश्वासको संकट दर्शाउँछ ।हाल नेपालमा यही अवस्था छ– बैंकहरूमा लगानीयोग्य रकम प्रशस्त छ तर त्यसको प्रयोग अपेक्षित रूपमा हुन सकिरहेको छैन । चालु आर्थिक वर्षको असार ८ सम्म आइपुग्दा बैंक तथा वित्तीय संस्थामा ७ खर्ब ७० अर्ब रुपैयाँ बराबरको तरलता छ ।यसअघि पनि वर्षभरि औसत रूपमा ६ खर्बभन्दा बढी रकम निष्क्रिय रूपमा थुप्रिएको देखिन्छ । समग्रमा यो अवस्था कर्जा नीतिमा सुधारको अभाव, निजी क्षेत्रमा निराशा र नीति–निर्माताप्रति अविश्वासको प्रतिविम्ब हो ।ब्याजदर ४७ महिनायताकै न्यून बिन्दुमा झरेको छ तर त्यसले पनि लगानीकर्ता आकर्षित छैनन् । परम्परागत रूपमा ब्याज घट्दा कर्जा माग बढ्ने मानिन्छ तर नेपालमा यथार्थ उल्टो छ । ब्याजदर घटिसकेपछि पनि लगानीकर्ता सतर्क छन् किनभने दीर्घकालीन नीतिगत स्थिरतामा विश्वास छैन । सरकारले नीति निरन्तरता दिन नसकेको, कानुनी तथा कार्यसम्पादन प्रक्रियामा ढिलाइ देखिएको र निजी क्षेत्रप्रति विश्वास जगाउन नसकेको अवस्थामा यस्तो अविश्वास अस्वाभाविक होइन ।नेपाल राष्ट्र बैंकले तरलता व्यवस्थापनको प्रयासस्वरूप नियमित रूपमा ‘रिपो’ मार्फत पैसा तान्दै आएको छ । आइतबार र बुधबार साप्ताहिक रूपमा २१ दिनको अवधिका लागि नगद झिक्ने क्रम लम्ब्याएर ४२ र पछिल्लो बुधबार ६३ दिनका लागि पैसा तानिएको छ ।यसबाट स्पष्ट हुन्छ कि बजारमा तरलता बढी मात्रामा उपलब्ध छ तर त्यो गन्तव्यविहीन छ । राष्ट्र बैंकले चालु आर्थिक वर्षका लागि १२ प्रतिशत कर्जा विस्तारको लक्ष्य लिएको थियो, जसका लागि कुल ६ खर्ब ८२ अर्ब रुपैयाँ बराबरको कर्जा प्रवाह हुनुपर्ने हो । तर जेठसम्ममा बैंकहरूले प्रवाह गर्न सकेको कर्जा त्यो लक्ष्यभन्दा २ खर्ब ८५ अर्ब रुपैयाँले कम छ । अब बाँकी तीन सातामा मात्र त्यो लक्ष्य पूरा गर्नु लगभग असम्भव देखिन्छ । यस्तो स्थितिले राष्ट्र बैंककै लक्ष्यमा प्रश्न उठाउँछ– के निर्धारित लक्ष्य यथार्थपरक थिए ? वा कार्यान्वयन पाटोमै कमजोरी भयो ?आर्थिक गतिशीलताको सवालमा राजनीतिक स्थायित्व र नीतिगत स्पष्टता अत्यावश्यक छ । तर विगत वर्षको कांग्रेस–एमालेको सातबुँदे सहमतिमा प्रतिबद्धता जनाए पनि लगानी प्रवाह, रोजगारी सिर्जना वा निजी क्षेत्रको विश्वासमा गुणात्मक सुधार देखिएको छैन । यसबीचको एक प्रमुख घटना हो, ‘टेक एन्ड पे’ ।विद्युत् खरिद सम्झौतामा सरकार पछि हट्न बाध्य भए पनि यो घटनाले ऊर्जा क्षेत्रका लगानीकर्तामाझ अनिश्चितताको भावना थप गहिरो बनाएको छ । अन्य क्षेत्रका लगानीकर्ता पनि अन्योलमा छन् । धितोपत्र बोर्डमा थुप्रिएका आईपीओ प्रस्ताव निर्णय अभावमा रोकिएका छन् । ऊर्जा प्रवर्द्धकहरूले बिचौलियामार्फत कमिसन मागिएको सार्वजनिक आरोप लगाएका छन् । यस्ता घटनाले लगानीमैत्री वातावरण बिगार्छ ।सरकारले अध्यादेशमार्फत दुई दर्जनभन्दा बढी कानुन संशोधन गरे पनि तिनको कार्यान्वयन कमजोर छ । ७ दिनभित्र सेवा प्रदान गर्नुपर्ने व्यवस्था स्वागतयोग्य थियो तर व्यवहारमा त्यसले अपेक्षित सुधार ल्याउन सकेको छैन । यो पनि एक उदाहरण हो जसले देखाउँछ, नीति निर्माण मात्र पर्याप्त छैन, कार्यान्वयन प्रणाली नै मूल चुनौती हो ।अर्कोतर्फ, नेपालको कर्जा नीति अझै पनि पुरानो संरचनामा सीमित छ । अधिकांश अवस्थामा जग्गा वा सम्पत्तिको धितोबिना कर्जा पाउन मुस्किल छ । नवप्रवर्तनशील सोच, प्रविधि वा ज्ञानमा आधारित उद्यमहरूलाई कर्जा पाउन असहज छ । जसले गर्दा नयाँ विचार बोकेका युवाहरू कर्जा नपाएर पलायन हुन बाध्य छन् । स्थापित लगानीकर्ताले मात्र कर्जा पाउने असमान प्रणालीले दीर्घकालीन आर्थिक न्याय र समावेशी विकासमा बाधा पुर्‍याउँछ ।अब नेपाल राष्ट्र बैंकमा नयाँ गभर्नर विश्व पौडेल आएका छन् । मौद्रिक नीति सार्वजनिक हुने क्रममा छ, यो नीति एउटा यथार्थपरक, जिम्मेवार र लगानीलाई प्रवाह गर्ने दस्ताबेज बन्नु अत्यन्त आवश्यक छ । कर्जा विस्तार लक्ष्य किन पूरा हुन सकेन ? किन लगानीकर्ता उत्साहित छैनन् ? यी प्रश्नको सम्बोधनसहितको स्पष्ट, निष्पक्ष र व्यावहारिक नीति आउनुपर्छ ।अन्यथा बैंकहरूमा पैसा थुप्रिएर बसिरहनेछ, लगानीकर्ता निराश भइरहनेछन् र उद्यमशील युवा कर्जा नपाएर विदेश पलायन भइरहनेछन् । नेपाल जस्तो मुलुकका लागि त्यो दीर्घकालीन जोखिम हो । यसर्थ, अब परिणाममुखी हस्तक्षेप अनिवार्य छ ।"
अपांगताको दृष्टिकोणले कमजोर नेपाली फिल्म,"सामाजिक र संरचनागत रूपमै पछाडि पारिएका व्यक्ति र समुदायलाई हास्यव्यंग्यको विषयवस्तु बनाउनु हुन्छ कि हुँदैन भनेर अहिले खुब बहस चलेको छ । यो बहसपूर्व नेपाली फिल्म र हाम्रो कमेडी विधाले अपांगतालाई कसरी प्रस्तुत गर्दै आएको छ, यस्ता फिल्म एवं कमेडीले समाजलाई कस्तो मार्गदर्शन दिइरहेका छन् र अपांगता भएका व्यक्तिलाई यस्ता विषयवस्तुले के–कस्तो असर गरिरहेका छन् भन्नेबारे विचारविमर्श गर्नु जरुरी छ ।नेपाली फिल्म र कमेडीले वर्षौंदेखि अपांगता भएका व्यक्ति र समुदायलाई हास्यव्यंग्यको विषयवस्तु बनाउँदा सहानुभूतिको पात्रका रूपमा उभ्याउँदै आएका छन् । सरकारलाई गाली गर्न वा समाजका नकारात्मक कुरा औंल्याउनुपर्‍यो भने अपांगतासँग सम्बन्धित शब्दलाई प्रयोग गर्नु, अपांगतालाई अज्ञानताको प्रतीकका रूपमा प्रस्तुत गर्नु अति सामान्य भएको छ । म आफैं दृष्टिविहीन पनि भएकाले नेपाली फिल्म र कमेडीमा अपांगताको चित्रण र यसले समुदायमा पार्ने असरबारे भलीभाँती परिचित छु ।नेपाली फिल्मको कुरा गर्दा सन् २००८ को ‘पर्खी बसेँ’ मा मुख्य पात्र युनालाई दृष्टिविहीन पात्रका रूपमा प्रस्तुत गरिएको छ । त्यस समयमा अपांगतालाई फिल्मको मुख्य पात्रका रूपमा देखाउनु केही राम्रै मान्न सकिएला । यद्यपि, यस फिल्ममा युनालाई सशक्त पात्र नभई उनको दृष्टिविहीनतालाई कमजोर पक्षका रूपमा चित्रण गरिएको छ । फिल्ममा उनको दृष्टिविहीनता सहानुभूति उत्पन्न गर्ने माध्यमका रूपमा चित्रण छ । यस फिल्ममा एउटा यस्तोसम्म दृश्य छ कि युनाले टीका बांगो लगाएकी हुन्छिन्, उनको ब्राको लेस पनि बाहिर देखिन्छ । त्यो कुरा उनलाई अरू व्यक्तिले इंगित गरिदिनुपर्छ । यस्ता कथाले अपांगता भएका व्यक्तिलाई ड्रेसअपको चेतना नभएको, अरूको भर पर्नुपर्ने कमजोर पात्रका रूपमा देखाउँछ । वर्षौंदेखि यस्ता कथा पढ्दै र फिल्म हेर्दै आएको समाजले अपांगता भएका व्यक्तिप्रति बनाउने अवधारणा पनि सोहीअनुसारको हुने नै भयो । फिल्मले युनाको अपांगतालाई सोही अनुसार स्विकार्नूभन्दा उनको आँखा निको हुनैपर्ने कुरामा जोड दिएको छ । फिल्म धेरै समय युनाको दृष्टि फर्किने कथावस्तुमै घुमिरहन्छ र अन्त्यमा उनको आँखा निको भएको देखाइन्छ । उनले दृष्टि फर्केपछि मात्र आफूलाई अन्याय गर्ने व्यक्तिसँग बदला लिन सक्षम भएको पनि देखाइएको छ । यस्ता कथावस्तुले अपांगता भएका व्यक्तिले अपांगताका बाबजुद आफूमाथि अन्याय गर्नेविरुद्ध प्रतिकार गर्न सक्दैनन् भन्ने भाष्य निर्माण गर्दछ, जुन नितान्त गलत हो ।२०१०–२०१८ को ‘नाइँ नभन्नू ल’ फिल्म शृंखलामा पनि दृष्टिविहीन, ह्वीलचियर प्रयोग गर्ने, बहिरा, दीर्घरोग लागेका पात्र प्रस्तुत गरिएको छ । यहाँ पनि अपांगता भएका पात्रलाई सहानुभूतिसँगै जोडिएको छ । अपांगता भएका पात्रलाई सामान्य जीवन ज्युन सक्ने सक्षम पात्रभन्दा सहानुभूतिको पात्रका रूपमा उभ्याइएको छ ।२०१६ को ‘क्लासिक’ लाई अपांगताका दृष्टिकोणले केही प्रगतिशील मान्न सकिन्छ । फिल्मका पात्र दृष्टिविहीन रहेकाले सही भूमिका निभाउन सकियोस् भन्ने उद्देश्यले फिल्म निर्माणपूर्व वास्तविक दृष्टिविहीन व्यक्तिसँग परामर्श गरिएको थियो, जसलाई राम्रो पक्षका रूपमा हेर्नुपर्छ । फिल्मका मुख्य पात्र दृष्टि र समय दुवै दृष्टिविहीन हुन्छन् । दुवैको संगीतमा रुचि हुन्छ, एकआपसमा नजिकिन्छन् र प्रेम गर्न थाल्छन् । अपांगताका बाबजुद प्रेमसम्बन्ध अगाडि बढ्न सक्छ भन्ने देखाउन सफल यस फिल्मले पनि अपांगतालाई संघर्ष र ट्र्याजेडीका दृष्टिबाट बढी प्रस्तुत गरेको पाइन्छ । फिल्ममा दृष्टिविहीन व्यक्ति आश्रममा बस्छन् । के फिल्ममा अपांगता नभएका युवा देखाइएको थियो भने पनि उनीहरू आश्रममा नै बस्थे होला त ? पक्कै पनि कि घर नत्र डेरा वा होस्टलमा बस्थे होलान् । यस फिल्ममा पनि दृष्टिविहीनको दृष्टि फर्किन सक्ने कुरा देखाइएको छ । अपांगता निको नै पार्नुपर्छ भन्ने पुरानै मान्यताबाट यो फिल्म पनि टाढा जान सकेको छैन ।हाम्रा फिल्म र कमेडी हिन्दीबाट धेरै हदसम्म प्रभावित छन् । हिन्दी फिल्म र टेलिफिल्म अपांगता अधिकारका दृष्टिले राम्रा र नराम्रा दुवै छन् । अपांगतालाई नकारात्मकता र दयासँग जोडेर देखाउने प्रचलन त्यहाँ पनि विद्यमान छ ।कोरोनाको महामारीका समयमा भारत सरकारले लगाएको लकडाउनका बेला बनेको कमेडीको नै कुरा गरौं । लकडाउनको नियम उल्लंघन गर्दै कोही व्यक्ति सडकमा निस्किन्छ । प्रहरीले देखेपछि कारबाहीबाट बच्ने बहानाका रूपमा उक्त उसले आफू अपांगता भएको नाटक गर्छ । अपांगता भएको व्यक्ति भएपछि प्रहरीले पनि त्यसै छाडिदिन्छन् । कोरोनाको समयमा बनाइएका यस्ता कमेडीको त्यहाँका अपांगता समुदायले विरोध गरेका थिए । २०२३ तिर दार्जिलिङबाट प्रसारण गरिने नेपाली भाषाको एउटा कमेडी च्यानलमा दृष्टिविहीन, कान कम सुन्ने र बोल्न नसक्ने व्यक्तिको कठिन सञ्चार देखाउने नाममा अपांगतालाई निकै हास्यको विषय बनाएर प्रसारण गरिएको थियो । कमेडी नेपाली भाषाको भएकाले नेपालबाट हामीले विरोध गरेपछि उक्त भाग च्यानलबाट हटाइयो तर उनीहरूले माफी भने मागेनन् ।हिन्दी फिल्म उद्योगमा अपांगता अधिकारका दृष्टिले सराहना गर्नुपर्ने फिल्महरू पनि बनेका छन् । २००५ को ‘ब्ल्याक’ फिल्म अपांगताको वास्तविक चित्रणका दृष्टिले धेरै यथार्थपरक छ । यस फिल्मले श्रवणदृष्टिविहीनता भएका व्यक्तिले सामना गर्ने चुनौतीलाई प्रभावकारी ढंगमा प्रस्तुत गर्दै कसरी प्रभावकारी शिक्षाले अपांगता भएका व्यक्तिलाई आत्मनिर्भर बनाउन सक्छ भन्ने कुरालाई चित्रण गरेको छ । २००७ को हिन्दी फिल्म ‘तारे जमिन पर’ मा इशान अवस्थी नामक डिस्लेक्सिया भएका बालकले लेख्न र पढ्न कठिनाइको सामना गर्नुपर्छ, उनको अपांगतालाई सुरुमा कसैले बुझ्दैनन् । पछि अर्को विद्यालयमा कला शिक्षकले उनको चित्रकलाको असाधारण क्षमतालाई बुझ्छन् र बालकको प्रतिभालाई उजागर गर्न मद्दत गर्छन् । यस्ता फिल्मले अपांगता भएका व्यक्तिलाई सकारात्मक रूपमा हेर्न र व्यवहार गर्न प्रेरित गर्छन् । यस्तै २०१७ को ‘काबिल’ फिल्मका रोहन र सुप्रिया दुवै मुख्य पात्र दृष्टिविहीन हुन् । फिल्ममा अपांगता भएका व्यक्तिको जीवनको रमाइलो पक्ष, उनीहरूले सामना गर्नुपर्ने संघर्ष, समाजबाट भोग्नुपर्ने विभेदलगायतका विविध पक्षलाई सन्तुलित रूपमा देखाइएको छ । त्यस्तै २०२४ को ‘श्रीकान्त’ फिल्मले भारतका दृष्टिविहीन उद्यमी श्रीकान्त बोल्लाका संघर्ष र उपलब्धिको प्रेरणादायी कथा प्रस्तुत गरेको छ ।हो, अपांगता सामाजिक विविधताको महत्त्वपूर्ण पाटो मानिन्छ । फिल्म एवं कमेडीमा अपांगता भएका व्यक्तिको क्षमता, चुनौती र जीवनशैलीलाई अतिरञ्जित नभई यथार्थपरक रूपमा चित्रण गरिनु जरुरी छ । अपांगतालाई नेपाली फिल्म र कमेडीमा देखाउँदै नदेखाउने होइन तर तिनलाई निरीह, अतिरञ्जित र सहानुभूतिको पात्रका रूपमा मात्रै प्रस्तुत गर्नु भएन । सामाजिक अभियन्ता, उदाहरणीय व्यक्तित्व, निडर र कर्मशील पात्रका रूपमा उनीहरूले समाजमा निर्वाह गरिरहेको भूमिकालाई फिल्ममा देखाउनु पनि जरुरी भइसकेको छ ।"
स्थानीय तहमा ‘कनिका बजेट’को महत्त्व,"संघीय सरकारले आगामी आर्थिक वर्षको आय र व्ययको अनुमान अर्थात् बजेट प्रतिनिधिसभाबाट पारित गरेको छ । प्रदेश र स्थानीय तहका बजेटहरू आउने र छलफल हुने क्रममा छन् । काठमाडौंबाहेक सबै महानगरपालिकाले बजेट ल्याइसकेको छ ।धरान उपमहानगरपालिका र अरू २३ नगरपालिका अनि १५ गाउँपालिकालाई छाडेर अरू सबै पालिकाहरूले जसोतसो बजेट ल्याएर छलफल अघि बढाएका छन् । कुन तहका सरकारले कहिलेसम्म बजेट ल्याउने भन्ने समय तालिका नै तोकिएको छ ।स्थानीय तहको कार्यसम्पादन मूल्यांकन गर्ने आधारका लागि तय अंकभारमध्ये १० असारभित्र आगामी आर्थिक वर्षको बजेट सार्वजनिक गरेको या नगरेको विषयलाई नै ५ अंकभारको बनाई त्यो अंकभारले संघीय सरकारबाट स्थानीय तहमा जाने आगामी अनुदान रकममा तलमाथि हुने व्यवस्था गरेका कारण स्थानीय तहमा जसोतसो बजेट आउन थालेको छ ।तैपनि असार १० सम्म बजेट ल्याउन नसक्ने ४२ पालिकामध्ये मधेश प्रदेशकै २४ पालिका (१६ नगरपालिका र ९ गाउँपालिका) रहेको सन्दर्भ छ अनि त्रुटि नै त्रुटिका बीच बजेट ल्याएर जम्मा दुई घण्टामा लेखेको बजेट’ भनेर बहसको केन्द्रमा रहन पुगेको पोखरा महानगरपालिकाको बजेटको प्रसंग पनि छ । अहिले यी यावत् विषय रातारात वा अकस्मात् भएका होइनन् र तिनलाई कसरी हेर्ने भन्ने विषय आफैंमा पेचिलो बनेको छ ।बजेटलाई सहभागितात्मक छलफलमार्फत स्थानीय आवश्यकता र छनोटबाट तय भएका योजनामा आधारित बनाउने अभ्यास सुरु नगर्ने तर टोलदेखि केन्द्रसम्मका ‘राजनीतिक ठालु’ को साङ्लो व्यवस्थापनको कडी बनाउने अभ्यास व्यापक छ ।यो अभ्यासले न बजेट बन्न र न यसमा राजनीतिक सहमति हुन सक्ने अवस्था सिर्जना भएको छ । समयावधिभित्र बजेट नआउने एउटा कारण यही स्वार्थको खिचातानी हो भने ‘राजनीतिक ठालु’ को एकाएक मिलन भएपश्चात् भने केही घण्टामै बजेट जस्तो महत्त्वपूर्ण दस्ताबेज तयार गर्न खोज्दा पोखराको जस्तो धेरै त्रुटिपूर्ण देखिनु पनि अर्को कारण हो ।गत वर्षको बजेटबारे चर्चा गर्दै कान्तिपुरकै ‘संघीय बजेटको (अ)अर्थशास्त्रीय दृष्टिकोण’ शीर्षकको आलेखमार्फत हामीले भनेका थियौं, नेपालमा बजेटबारे प्रायः प्रतिक्रिया लिँदा कि अर्थशास्त्री, कि त निजी क्षेत्रका नाममा व्यापारिक घरानालाई रोज्ने–खोज्ने संस्कार जस्तै बनाइँदै आइरहेको छ ।यसरी कि मानौं बजेट भनेको अन्य कसैको चासोको विषय नै होइन या हाउगुजी हो, समाजका अरू क्षेत्रले यसबारे जानकारी राखेकै वा राख्नै हुन्न झैं गरेर । तर सत्यतथ्य के हो भने बजेट भनेको समाजको दैनन्दिनसँग जोडिएको विषय भएकाले यसका विज्ञता या चासो राख्ने काम कुनै एक तप्काको मात्र होइन, सबैले जान्न–बुझ्न र चासो राख्न त्यति नै आवश्यक हुन्छ । यही प्रसंगलाई निरन्तरता दिँदै यस आलेखमा समग्रमा बजेटबारे बनाउन खोजिएको भाष्य र धरातलीय यथार्थबारे बहस गर्ने प्रयास गरिएको छ ।पछिल्ला दिनमा बजेटका सन्दर्भमा आउने प्रायः प्रतिक्रियामा ‘कनिका छरेझैं’ या ‘कनिका छरेको’ भन्ने शब्दावली, बजेट पोखेको वा खेर फालेको भन्ने अर्थमा धेरै पटक सुन्न पाइन्छ । यसका लाक्षणिक अर्थ अन्य पनि होलान् तर यो भनेर जनताले बुझाउन खोजेको आशय वा सन्देश भनेको अब साना रकमको योजनामा बजेट आउँदैन र आउन हुन्न भन्ने बुझाउन र अभ्यस्त राख्नु रहेको देखिन्छ ।यस वर्षको बजेट छलफलका क्रममा पनि यी शब्दावली प्रयोग भए भने बजेटबारे कसैलाई अर्ती दिनुपर्दा यही शब्दावली दोहोरिन्छ । खासगरी माथि चर्चा गरिएका ‘राजनीतिक ठालु’ ले योजना या बजेटका नाममा कनिका नछरौं भनेको अझ धेरै सुन्न र पढ्न पाइन्छ । परिणाम, कतिपय स्थानीय तहले अहिले ५ लाख रुपैयाँभन्दा तलका योजना नबन्ने र त्यसका बजेट नराख्ने भन्छन् ।यससँगै प्रश्न उठ्छ,, के गाउँघरका विकास निर्माणको काम ५ लाखभन्दा तलको रकमले बन्न सक्दैन ? वा ५ लाख खर्च गर्न नसकिने विषय वा आवश्यकताका विषयमा सरकारको बजेट खर्चिनु हुँदैन । यथार्थमा भन्दा स्थानीयस्तरका योजना प्रायः १ लाखभन्दा कम लागत चाहिने प्रकृतिका समेत हुन्छन् ।गाउँघरमा धेरैले माग गर्ने बजेट नजिकैको पानीको मूल या खोलाबाट खेतबारी वा गाउँघरसम्म जाने कुलो मर्मत, खानेपानीका लागि प्रयोग भइरहेका कुवा मर्मत, हिँडिरहेको गोरेटोको सफाई र मर्मत, शितल ताप्दै र गफ गर्दै समय गुजार्ने स्थानीय चौतारोको संरक्षण र संवर्द्धनमा लाग्ने केही हजार, चौतारा नजिकको आहाल या पोखरी संरक्षणमा लाग्ने केही जना मजदुरका ज्याला, घर या टोलसम्म मूलको पानी जोड्न आवश्यक २ क्वाइल पाइपलगायत जस्ता नै हुन् ।रकमका हिसाबले आज पनि गाउँघरका सानातिना काममा ५/१० हजारले पनि फत्ते हुन्छन् । डोजरलगायत बाह्य सामग्री र औजार नलाग्ने कामका लागि १ लाख माथिका योजना त धेरै कम हुन्छन् । खासमा यी काम स्थानीय सरकारसँग आर्थिक स्रोतको आजको जस्तो सुनिश्चितता नभएको अवस्थामा केही वर्ष अघिसम्म जनपरिचालन गरेरै गर्दै आएका काम हुन् ।यसरी जनपरिचालनमार्फत सामाजिक काम गर्ने नेपाली चलनले गाउँलाई जीवन्तता मात्र दिएको थिएन, विकासमा राज्यमाथि निर्भरता कम, अर्थोभारमा कटौती र विकासमा सघाउ तथा सहजीकरण पनि भएको थियो । आज नागरिकले यी काममा बजेट माग्नुको कारण यी र यस्तै काममा उपलब्ध स्रोत र साधनको प्रयोगको देखासिखी नै हो भन्न सकिन्छ । जब पहुँच हुनेले यी यस्ता काममा सरकारी बजेट उपयोग/दुरुपयोग गर्न थाले, अन्यत्र पनि अब सबैखाले सार्वजनिक काम सरकारले बजेटमार्फत गर्छ र गर्नुपर्छ भन्ने अवधारणाको विकास भयो ।परिणाम स्थानीयस्तरमा श्रमदान गर्ने संस्कार र संस्कृतिमा व्यापक परिवर्तन आयो जसले गाउँ, समाज र त्यहाँको ‘हामी’ भन्ने भावना र पहिचानका साथै ‘हाम्रो’ भन्ठान्ने/अपनत्वमा व्यापक बदलाव मात्र आएन, यो अभ्यास कालान्तरमा राज्य दोहनको सहज स्रोतका रूपमा आम बुझाइ विकसित हुन र भाष्य बनाउन सघाएको समेत देखिन्छ । अब यो किन र कसरी भइरहेको छ भन्ने कुरा आफैंमा एक गहन समाज अध्ययनको विषय हुन सक्छ ।फेरि पनि हल नगरी नहुने प्रश्न भनेको एकातिर स्थानीय आवश्यकता सानो बजेट र कम रकम लाग्ने पनि हुने तर ‘बजेट विज्ञ’ या ‘गाउँलाई बजेट बनाइदिने’ जिम्मा पाएका या लिएकाहरूचाहिँ यस्ता साना र कम रकम लाग्ने योजनालाई खारेज गर्दै ‘कनिका छर्ने’ काम बन्द गर्न र मझौला र ठूला योजनामा मात्र लाग्न प्रोत्साहित गर्ने प्रकारको परस्परविरोधी धारलाई कसरी बुझ्ने र सम्बोधन गर्ने भन्ने नै हो ।अनुभवले भन्छ, यथार्थ आवश्यकतामा आधारित साना योजना आज पनि गाउँघरको आवश्यकता हो भने मझौला र ठूला योजना केन्द्रित वकालत आजको ‘विकासको आवाज’ मात्र होइन, खासमा सरकारको ब्युरोक्रेटिक आवश्यकताको उपज ।अर्को शब्दमा भन्दा योजना तर्जुमा, कार्यान्वयन, अनुगमन र फर्स्योटका सन्दर्भमा हाल गरिएको कानुनी, प्राविधिक र प्रक्रियागत व्यवस्थामा रहेर काम गर्दा स्थानीय सरकारले सबै साना आयोजना अगाडि लैजान थप समय दिनुपर्ने तर यसमा पदाधिकारीको यी काममा साधना र ‘समय नपुग्ने’ अनि ब्यापक बेरुजु हुने भन्ने नै हो । कानुनी पाटो, प्रशासनिक मनोविज्ञान र जनप्रतिनिधिको सीमा र समयलाई आधार बनाई एकाथरीलेआफ्नो सहजतालाई लिएर मझौला र ठूला योजनाको वकालत गरेकामा त्यसैलाई बलियो भाष्य बनाउने र ‘गेम चेन्जर’ योजना भनेर विकासलाई समुदायको पहुँच बाहिर पुर्‍याएर एकै योजनाबाट मनग्य कमिसनको तर मार्ने अर्को वर्ग पनि त्यही समाजमा जन्मँदै, हुर्किंदै र स्थापित हुँदै गइरहेको पनि प्रस्ट देख्न सकिन्छ । पछिल्ला दिनमा बिनाप्रक्रियाको बजेट विनियोजनका लागि वडादेखि मन्त्रालय हुँदै प्रधानमन्त्री निवाससम्म धाउने र मैले यति बजेट पारें भन्नेहरूको बिगबिगी र व्यापक चहलपहलमा यही कमिसनमुखी बिचौलिया तप्काले पनि राम्रो योगदान गरेको देखिन्छ ।वडा सदस्यलाई विश्वास नगर्ने वडाध्यक्ष, वडाध्यक्षलाई पनि शंका गर्ने पालिका नेतृत्व, निर्वाचित सबैलाई अदक्ष र अक्षम मान्ने कर्मचारीतन्त्र र स्थानीय तहलाई काबिल नदेख्ने बरु आसे वा आश्रित भन्ठान्ने प्रादेशिक र संघीय संरचना आजको विडम्बनापूर्ण यथार्थ हो । यस्तो अविश्वास, अन्योल र असामञ्जस्यताका बीच आज योजना तर्जुमा र बजेट कार्यान्वयन भइरहेको हो ।कतिपय वडाध्यक्षले अनुगमनमा भूमिका नपाएको अवस्थामा वडा सदस्यहरू त गनौटामा पनि आएका पाइन्नन् । प्रायःजसो प्राविधिकका काममा कर्मचारी नै फिल्डमा पुगेर फर्स्योट गर्ने भएकाले पनि उनीहरूको ‘व्यस्तता’ का नाममा साना योजनालाई निरुत्साहित गरिएको देखिन्छ ।परिणाम, सडकभन्दा निकै कम दूरीको र कम समय लाग्ने गोरेटो, गोरेटोको यात्रालाई सहज गर्न बनाइने चौतारा र त्यसैको छेउमा रहने सार्वजनिक कुवा या धाराले बनाइदिएको प्रगाढ सामाजिक सम्बन्धमा आएको विखण्डन वा नौलोपन एकातिर छ भने त्यही पानीको स्रोतलाई उपयोग गर्ने गरी बनाएको सानो आहाल या पोखरीका कारण सधैं पुनर्भरण (रिचार्ज) को सुविधा पाएर बगिरहने पानीका मूलहरूको दुर्दशाले निम्त्याएको पर्यावरणीय संकट, पशुपालन र चरनको समस्या, कृषि उत्पादनमा नोक्सानी र पानीको स्रोतमा पहुँच र प्रयोगका लागि द्वन्द्व आदि ।तर यथार्थ के हो भने गाउँघरको आवश्यकता प्रायः सानै र हजारे योजना नै हो । र, सबै सरकारले यसलाई नै प्रोत्साहन गरेर अगाडि नबढ्ने हो भने गाउँबस्ती रैथाने वा बस्नलायक रहँदैन । के संरचनागत कारणले स्थानीयको आवश्यकतालाई कुल्चन र अनदेखा गर्न मिल्छ ? यसो भनिरहँदा स्थानीय तहले त्यस्ता साना काम पनि गरिरहेको जिकिर आउन सक्छ । हो, केही वडाहरूले यस्ता ५, ७ हजारका आवश्यकतालाई सम्बोधन गरिरहेको पनि देख्न सकिन्छ ।वडाभरिका केही हजारे साना आयोजनालाई गठजोर गरेर ५, ७ लाखको योजनाका रूपमा पारित गरेर अगाडि बढ्ने गरेको अनुभव कतिपय वडाध्यक्ष र जनप्रतिनिधिबाट सुन्नमा आउँछ । तर त्यसको कमजोरी भनेको दसौं यस्ता साना आयोजनाको एउटै उपभोक्ता समूह बन्ने र त्यहाँ योजना तर्जुमा, कार्यान्वयन, अनुगमन र फर्स्योटका पाटाहरू अरू कमजोर भई कसैको तजबिजी अनियमितता अरू बढेको पाइन्छ ।‘खोइ स्थानीय उपभोक्ता त समितिमा छैनौं के कसरी भइरहेको थाहा छैन’ भन्ने आवाजसहितको त्यो राज्यको लगानीलाई कसरी स्थानीयसँग जोडेर सबैको अपनत्व बनाउँदै र बढाउँदै लैजाने ? स्थानीयको वास्तविक आवश्यकताका साना योजनालाई निरुत्साहित गर्दा ती योजनाले स्थानीयको अपनत्व गुमाउँछ किनभने ती काम भए पनि कुनै अर्कै वा वास्तविक उपभोक्ताको सहभागिताबिनाको कागजी र कानुनी समितिमार्फत हुने भएकाले प्रकारान्तरमा कुनै पहुँचवालाको निगाहाको कामझैं बन्ने देखिन्छ ।८, १० योजना गाभेर बन्ने यस्ता कानुनी समितिका कामको पारदर्शिता अरू कमजोर हुने हुँदा अनियमितताको डर पनि स्थानीयले हाँकेको योजनामा भन्दा बढी नै रहनेमा शंका छैन । त्यसैले साना योजनाको अनदेखा र यस्ता योजनालाई गाभेर चलाउने तिकडम दुवैको विकल्प भनेको योजना अनुगमन र फर्स्योटको कानुनी पाटोमा संशोधन हो ।सबै योजना अनुगमनमा पालिकाको मुख्य मान्छे नै संलग्न हुनुपर्ने, समय नभएका कारण हतारमा र गर्नका लागि गर्ने या कागजी प्रक्रिया पुर्‍याउने हालको व्यवस्थालाई व्यापक परिमार्जन गरी उपभोक्तालाई नै कमसेकम १० वर्षसम्म त्यस योजनाका बारेमा प्रश्न उठे सम्बोधन गर्ने जिम्मेवारी दिएर ‘सोसल अडिट’ लाई चुस्त बनाई जान सकेमा मात्र पनि आजको जस्तो योजना फर्स्योटका नाममा ‘बिरालो बाँध्ने’ प्रकृतिले उब्जाएका अनियमितताको आशंकालाई स्थानीयले आफ्नो गाउँ–ठाउँको काम गर्दा आफ्नैसरह अपनत्वका साथ गर्छन् भन्ने सकारात्मक भाष्यमा बदल्न सकिन्छ ।आज कतिपयलाई यो सुझाव ‘आइडियल’ झैं लागे पनि हिजो स्थानीय आफैंले गर्ने गरेको यस्ता कामको फेहरिस्त आफैंमा यस्ता सकारात्मकतातर्फ जानका लागि अनुभवी आधार र उत्प्रेरणा हो ।बजेट र योजनाका यी सन्दर्भको प्रमुख पाटो हाम्रा स्थानीय तहको आकारसँग सम्बन्धित छ । स्थानीय तहको वर्तमान खाका नै कतिपय पहिलाका गाउँ विकास समितिलाई एक वडाका रूपमा स्थापित गरेर भएका छन् भने केही हालका पालिका संरचनाका दुई वटा वडामा । मतलब, वडा संरचना नै कैयौं वर्ग किलोमिटरको र सबै टोलमा पुग्न दर्जनौं किलोमिटर यात्रा गर्नुपर्ने अवस्थाको वडा संरचना अहिलेको यथार्थ हो । यसमा सुधारका लगि हाल भएका ठूलाबडाहरू फुटाएर जानुपर्ने हुन्छ ।त्यसो गर्दा कतिपय पालिका पनि बढ्ने सम्भावना रहन्छ । तर संविधानलाई संशोधनको हवाला दिने काठमाडौंकेन्द्रित विज्ञहरूको विचार हामीले उठाएको भन्दा उल्टो दिशातर्फ देखिन्छ । कतिपयले बोल्न थालिसकेका छन् कि, ‘यति धेरै स्थानीय तह काम छैन । धेरै भए, घटाउनुपर्छ ।’ यथार्थमा यो भनाइ आफैंमा जनपक्षीय होइन, जति ठूला संरचना बनाइन्छ, त्यति नै स्थानीयता (चाहे योजनामा होस् या नेतृत्वमा) लोप हुने खतरा हुन्छ । त्यसो गर्नु भनेको ठूला र स्थानीयताविरोधी योजनामा बढोत्तरी गर्नु हो, स्थानीय नागरिकहरूलाई सरकारबाट टाढा राख्नु हो ।ठूला संरचनामा स्थानीयता बुझेको र बुझ्ने जनप्रतिनिधिलाई जिताउन पनि सकिन्न, मात्र अन्य कुनै कारणले धेरैले चिनेको वा कुनै एक क्षेत्रमा काम गरेको सेलेब्रिटीले लोकप्रियतावादका आधारमा मत र मौका पाउने अवस्था हुन्छ । तिनको न स्थानीयताका लागि साथ–सहयोग, न सोच, न सन्दर्भ र समस्यामा समझ स्थानीय माटोमा प्रायः नभिजेका नै धेरैजसो सेलेब्रिटी रहेको आजको अवस्थामा तिनका चेत र चिन्तन स्थानीय आवश्यकताका सन्दर्भमा अहिलेभन्दा कमजोर हुनेमा कुनै शंका छैन । स्थानीयताबिना खाँटी र खास विकास सम्भव छैन ।"
बजेटको राजनीति,"सत्ता खेलको केन्द्रीयतामा सीमित हुन पुगेको नेपाली राजनीतिमा जो कोही सरकारमा रहँदा ‘बजेट राजनीति’ एक प्रमुख साध्य प्रतीत हुँदो छ । यसले राजनीतिक संस्कार स्वेच्छाचारितातर्फ अगाडि बढेको छ । गणतान्त्रिक नेपालको हाम्रो अभ्यास र अनुभवले यही प्रमाणित गरेको छ ।आगामी दिनहरूका लागि चुनौती पनि यही हो । प्रलय पूर्वसूचना दिएर आउँदैन । केवल नयाँ संविधानले नयाँ नेपाल बनिहाल्ने पनि होइन ।बजेट निर्माणको विश्वसनीयतामा भएको स्खलन लोकतन्त्रको भविष्यका लागि चुनौती बन्न पुगेको छ । त्यो पुनःस्थापित गर्ने प्रयत्न अरू कसैले नभएर स्वयंलाई गणतन्त्रवादी दाबी गर्ने पक्षहरूले नै गर्नुपर्छ । जनतासँग सरकारलाई कठघरामा ठड्याएर जवाफ माग्ने अधिकार छ ।राज्यको स्रोत–साधनमाथिको स्वामित्व कसको हो ? यो प्रश्नलाई हेर्ने दृष्टिकोणबाट बजेटको मार्ग कोरिने एक अपेक्षित आदर्श अवस्था हो । बजेट एक आर्थिक घटना भए पनि यो नितान्त एक राजनीतिक कवायद हो । जब सरकारमा रहेका वर्चस्वशाली समूहले यो ठान्दछ कि, एउटा निश्चित अवधिका लागि राजकीय स्रोत– संसाधनमाथि हाम्रो एकाधिकार हो र यसलाई आफूखुसी भागबन्डा लगाउन सकिन्छ, त्यतिखेर बजेट निर्माणको अन्तर्य फेरिन पुग्छ । सरकारका प्रधानको ‘हुकुम’ मा जब बजेटको नक्सा कोरिन्छ, त्यतिखेर उनका उन्माद, उत्तेजना र उल्लास यन्त्रवत् चित्रित हुन पुग्छ ।एक थिए प्रख्यात चित्रकार मकबुल फिदा हुसैन, उनलाई अभिनेत्री माधुरी दीक्षितको देहयष्टि असाध्यै आकर्षित गर्थ्यो र तिनलाई लिएर अनेक थरीका प्रयोग गरिरहन्थे, चित्रकलामा पनि, फिल्ममा पनि । भनिन्छ, एक पटक उनलाई कुनै प्रशंसकले माधुरी दीक्षितको चित्र कोर्न आग्रह गर्दा उनले एक बैलमाथि माधुरीको पेन्टिङ बनाइदिए । त्यो बैललाई हुसैन र माधुरीका प्रशंसकहरूले धेरै ठाउँमा घुमाए ।के चित्रकारको लहड जस्तै हो मुलुकको बजेट कोर्नु ? कोही प्रधानमन्त्रीलाई यहाँ गाई भैंसी चर्ने उर्वर खेतमा एक विराट भ्यु टावर बनाइदिए कस्तो होला भने लाग्छ, बस्, आगामी बजेटमा त्यो सपनाले ठाउँ पाइहाल्छ । तमाम जोखिमबीच हामीकहाँ निरन्तर हुकुमी बजेटको प्रयोगवादी दृष्टान्त पुनरावृत्ति पाई नै राख्छ ।यसको सोझो सन्देश हो, क्रान्ति बजेटबाट पनि सम्भव छ भन्ने मान्यतालाई मौन अस्वीकार गर्नु । बजेटको निरन्तर लोकतान्त्रिक संघर्षका पाठ भने मननयोग्य छन् । बजेटको नक्सांकन सम्भ्रान्तहरूको एकछत्र खेल मैदान हो । निरन्तर खबरदारीबेगर बजेट जीवन्त र जनमुखी रहन नसक्ने स्वयंसिद्ध मान्यतालाई अहिलेसम्म कसैले पनि खारेज गर्न सकेको छैन ।लोकतन्त्रमा राजनीतिक परिवर्तनको एउटा प्रतीक ‘बजेट’ हुने गर्छ । तर सरकार निर्माणको प्रवृत्ति, तात्कालिक राजनीतिको गति, शक्तिको व्याकरण जस्ता पक्षले मात्र लोकतन्त्रले चिताएको बजेट निर्माणका लागि अनुकूल वा प्रतिकूल परिस्थिति सिर्जना गर्ने हो । हो, सरकारमा जनताबाट चुनिएका प्रतिनिधि पुग्छन्, दलको सहभागिता हुन्छ । दलका आ–आफ्ना घोषणापत्र हुन्छन् । तर राष्ट्रिय बजेट निर्माण कार्य कुनै दल वा नेताविशेषको मात्र घोषणापत्र होइन ।यो संविधानले परिकल्पना गरेको नेपालका लागि सन्तुलित र समावेशी उन्नतिको मार्गचित्र कोर्नु हो । राज्यकोषको चाबी सरकारमा पुग्नेको हुने कानुनी प्रावधान छ । तर त्यो सार्वभौम जनताको सम्पत्ति हो भन्ने स्मरण अनिवार्य रूपमा अहर्निश राखिरहनुपर्छ । यो राज्यकोषको तालाचाबी पायौं र एक निर्धारित अवधिका लागि त्यसको अराजक प्रयोग गर्ने छुटको सोच लोकतन्त्रमा हुँदैन । तर हामीकहाँ सरकारमा पुग्नेले त्यो कोषको स्वामी आफू हुँ भन्ने मनोभावमा बाँच्नेहरूको बिगबिगी छ । त्यसैले ‘कोर्स करेक्सन’ हुन सकिरहेको छैन ।समस्या कुनै एउटा नेता वा दलको मात्र भइदिएको भए उति साह्रो चिन्ता गर्नुपर्ने थिएन । संघीय सरकारको मात्र होइन, प्रदेशहरूले तयार गरेका बजेटहरू कर्णकटु तुकबन्दीहरूको माकुरा जालो देखिएको छ । नेताविशेषका दिवास्वप्नलाई आकार दिने अनेक यत्न छ ।सम्भव–असम्भव, आवश्यक–अनावश्यक, प्रयोजन– प्रयोजनविहीन योजनाहरूको ताँती लगाइएको छ । कहाँ जानुपर्ने हो ? कस्तो समुन्नतिको ढाँचा निर्माण गर्दै जाने हो ? अस्पष्ट छ । यसबारे विमर्श बढाउने मनसाय पनि छैन । प्रदेश बनाउनेले न त आफ्नो प्रदेशलाई चिनेका छन् न त देश बनाउनेले आफ्नो मुलुकलाई चिनेका छन् । यसैले बजेट र जनताबीचको खाडल गहिरिँदै जान्छ ।बजेटमाथि विश्लेषण गर्नेहरू वर्षौंदेखि उही अनुहार छन्, जोसँग उही शब्द भण्डार छ । जे–जुन तहका अर्थमन्त्रीले जे पाठ गरे पनि यिनीहरूको टिप्पणी उही हुन्छ । यदाकदा अंग्रेजीको उखान ‘उस्तै–उस्तै फरक’ मा अन्तर्निहित भाव जस्तै । स्रोत र स्वामित्व साँच्चै नै जनताको हातमा पुर्‍याउने अवधारणालाई तिलाञ्जली दिएपछि जनतालाई पनि बजेटप्रति खासै वास्ता रहँदैन । बजेटको कुनै शीर्षकमा सकारात्मक संकेत झल्किएकै हो तर संकेत स्वयं पर्याप्त प्रमाण होइन । यस्तोमा प्रतिनिधिसभा वा प्रदेशसभाका सदस्यहरूको सक्रियताले सबै समस्याको समाधान गर्ने त होइन तर त्योबिना अरू उपाय प्रभावकारी हुन सक्दैन भन्नेमा भने शंका गर्नु पर्दैन ।डाडुपन्यु समाउनेहरूले बजेट आफ्नै चुनावी क्षेत्रमा किन अस्वाभाविक रूपमा खन्याउँछ ? यसलाई विभिन्न कोणबाट केलाऊँ । जुन क्षेत्रबाट निर्वाचित भएर कोही अमूक व्यक्ति मन्त्री बनेका छन् भने तिनका क्षेत्र र जिल्लाका बहुसंख्यक जनताको अपेक्षा हुन्छ, बढीभन्दा बढी बजेट हाम्रै क्षेत्रमा बर्सियोस् । मन्त्रीमाथि क्षेत्रका जनताको ठूलो दबाब हुन्छ ।विभिन्न शीर्षकमा बजेट ल्याउन नसके जनताले निषेध गर्ने घटनाहरू पनि नदेखिएको होइन । विकासका लागि छटपटिँदै गरेका कुनै क्षेत्रका बासिन्दा आफ्नो क्षेत्रमा बजेट तान्न सक्ने हेविवेटको चाहना राख्नुका पछाडि नेपालमा बजेट निर्माणको इतिहासदेखिकै चलन हो । नेता त्यसलाई मानियो, जो विपरीत माहोलमा आफ्नो क्षेत्रका परिस्थितिहरूलाई अनुकूल बनाउनका लागि संघर्ष गर्नमा सक्षम छन् ।आफूले चुनेका जनप्रतिनिधिले बजेटको बाढी नै ल्याओस् भन्ने चाहना मोटो तवरमा ठीक लागे पनि यसको समानान्तर तथ्य के हो भने अरू कुनै क्षेत्रमा सुक्खा पर्नु हो वा थोरै–थोरै विभिन्न शीर्षकमा पुर्‍याइए पनि त्यहाँको अपेक्षित काम नसकिनु हो । बजेट निर्माणसँगै निर्वाचित जनप्रतिनिधि वा पहुँच भएका नेतासँग जोडिएका स्वार्थी समूहको चर्को दबाब हुन्छ । फलानो योजना फलानो नेताले ल्याएको झ्याली पिट्नेहरू नै आखिरमा त्यस्ता योजनाको ठेक्का, उपभोक्ता समिति वा हर्ताकर्ता बन्न अग्रपंक्तिमा हुन्छ ।यस्तोमा भुइँजनका सवालहरू सामान्यतः योजनाभित्र आउँदैन । तिनका बारेमा कुनै अनुसन्धान हुँदैन । निकटवर्ती कार्यकर्ताहरूको अवसर– लक्षित तथा दलीय स्वार्थकेन्द्रित योजनाहरूले बजेटमा ठाउँ पाउने गरेको छ । मन्त्री–नेता जिल्ला पुग्दा मोटरसाइकल–गाडी लिएर तिनै अन्धस्वार्थीहरू पुग्ने गर्छन् ।आमजनले पनि यस्तै प्रायोजित भीडका आधारमा नेताको प्रभाव आकलन गर्छन् । मोटरहरूको ताँतीले मन्त्रीजीको प्रभाव होइन, मूर्खता बढी प्रदर्शित हुन्छ भनेर तिनलाई सुनाउने कसले ? भीड जुटाउन नसके मन्त्री–नेताजीको सानमा पक्कै बट्टा लाग्दैन भनेर बुझ्नेहरूको संख्या फराकिलो नभएसम्म ‘बजेट खेला’ चल्दै रहन्छ ।नीति निर्माणजस्तै बजेट निर्माण पनि एक व्यूह रचना हो । खेलको नियम बनाउनेले प्रायः बाजी मार्छ भने जस्तै जुन दलले बजेट निर्माणमा दक्खल दिने हैसियत राख्छ, उसले आफ्ना कार्यकर्ता, सहयोगी समूह र लक्षित मतदातालाई लाभ पुर्‍याएको पाइन्छ । त्यसैले पछितिर फर्किएर हेर्ने हो भने खास–खास योजनामा खास–खास दलको हालीमुहाली बढी रहेको प्रस्टिन्छ । व्यूह रचना एक राजनीतिक उपक्रम हो । सरकारमा हुनेले बजेट निर्माणमा भूमिका खेल्छ, हिस्सा ओगट्छ तैपनि जनताले प्रश्न गर्न पाउँछ ।बजेटको राजनीति लोकतन्त्रको भविष्यका लागि उत्साहजनक होइन । बजेटमा खेल्न सक्ने निपुणहरू ‘पार्टी फन्डिङ’ का लागि उर्वर मानिने सोच रहेसम्म दलहरू यसको विपक्षमा वातावरण बनाउनै सक्दैनन् ।अवधीमा एक आहान छ, ‘डाबर कमठ किमंदर लेही’ सानो पोखरीको सानो कछुवा मन्दराञ्चल उठाउन सक्दैन, मन्दराञ्चल त केवल समुद्री कछुवाबाट नै सम्भव छ । प्रतिनिधिसभा वा प्रदेशसभाका सबै सदस्यहरूले त्यो सुविधा पाउँदैनन् ।मन्दराञ्चल पर्वत उठाउने भाग्यशालीहरू त पाँच–सात मात्र हुन्छन् । ठूला नेता वा प्रभावशाली मन्त्रीको विशेष स्वार्थमा बजेट वितरणमा असन्तुलन देखिए पनि दलभक्तहरू प्रायः मुह खोल्दैनन् । बजेटमा असन्तुलनले क्षेत्रीय, लैंगिक, अल्पसंख्यक, सीमान्तकृतहरूलाई असमानतातिर धकेल्न थप बल पुर्‍याउँछ ।कोही समुदाय गर्भमै सुविधा प्राप्त गर्ने हैसियत लिएर हुर्कन्छन् । तर कोहीहरूको जीवन भने यसो हुँदै गर्नुको राजनीति बुझ्ने प्रयत्नमै बित्छ । राज्यले क्षेत्रका रूपमा मात्र स्वीकार गर्ने वर्चस्वशाली मानस बजेट निर्माणमा कब्जा जमाइरहेसम्म मधेशले आवश्यकताअनुसार बजेटमा ठाउँ पाउने कुरै भएन ।प्रसिद्ध शायर फैज अहमद फैजको पंक्ति सान्दर्भिक छ, ‘फैज होता रहे जो होना है/शेर लिखते रहा करो बैठे ।’ शासक नांगो छ भनेर भन्नु न त राष्ट्रघाती हो न व्यवस्थाको मर्यादा हनन । यो त केही मूल्य–मान्यताहरू वेस्टित परिधानमा निर्वाचितहरू देखियून् भन्ने आम अपेक्षा हो । गहिरिँदै गरेको गणतन्त्रको जराको परिवेशमा कुनै निहुँमा चुप्पी स्वीकार्य हुन सक्दैन ।"
आफ्नै कमरेडले ठगेको जीवन,"विसं २०६८/६९ तिरको कुरा हो । तत्कालीन जनमुक्ति सेना र नेपाली सेनाबीचको समायोजन कार्य तीव्र गतिमा अगाडि बढिरहेको थियो । त्यही बेला सामूहिकतामा बाँचिरहेको जनमुक्ति सेनाको जीवन एक्कासि भत्ताभुंग भयो । जागिर खान जाने भन्नेहरूले भटाभट समायोजन रोजे ।हामी राजनीतिक वैचारिक सेना हौं, जागिर खान आएको सेना होइन भनी धेरैले स्वैच्छिक अवकाश रोजे । स्वैच्छिक अवकाश लिन चाहनेले एकमुष्ट रकम लिएर अवकाश रोजे । मैले पनि एउटा मेजरको हैसियतले पाउनुपर्ने एकमुष्ट रकम लिएर स्वैच्छिक अवकाश नै रोजें । तर अब समाजमा कसरी पुनःस्थापित हुने भन्ने अन्योल बढ्यो ।दस वर्ष पार्टीले सबै कुरा बाँडेर खानुपर्छ भनेर सिकायो, यो अन्तिम लडाइँ हो भनेर जीवन उत्सर्ग गर्न अभिप्रेरित गरिरह्यो । आफ्नो अंशको घरजग्गादेखि श्रीमतीका गरगहनासम्म बेचेर आन्दोलनमा लगाउन अह्रायो । तर अवकाशपछि भने मुनाफाको बाँकी जीवन धान्न मुस्किल पर्‍यो ।मधेशी र पहाडीबीच मधेश आन्दोलनपछि रोपिएको द्वन्द्व र तिक्तता उस्तै थियो । मधेशमा जयकृष्ण गोइत र ज्वाला सिंहहरूको हिंसात्मक गतिविधि रोकिने नाम लिएको थिएन । गाउँ फर्किंदै गर्दा उनीहरूको कब्जामा परेको घटना आज पनि मानसपटलमा ताजै छ ।आफ्नै गाउँ अरू कुनै विद्रोहीको आधार इलाका बनिसकेको हेक्कै भएन । गाउँभन्दा सहर थोरै भए पनि सुरक्षित हुने ठानेर सिरहाको लहानमा बस्ने निधो गरियो । अस्थायी क्याम्पमा बस्दा नै एक जना सहिदको छोरीसँग अन्तरजातीय जनवादी विवाह गरेको थिएँ । त्यस हिसाबले पनि पुनःस्थापनामा निकै संघर्ष गर्नुपर्‍यो । सामान्य परिवारमा जन्मेका कारण पुर्ख्यौली सम्पत्ति खासै थिएन । अहिले पनि उस्तै छ ।अवकाशबाट आएको पैसाले लहानमा थोरै जमिन किनेर सानो झुपडीमा मुनाफाको जीवन बिताउने संकल्प गरियो । उपयुक्त ठाउँ र जग्गाको खोजबिनमा लागें ताकि सुरक्षासहितको पारिवारिक पुनःस्थापना सजिलो होस् । यस क्रममा एक जना जनयुद्धका सहिदका भाइसँग संगत भयो ।उनलाई जग्गा खोजिदिन आग्रह गरें । उनले आफ्नै घरछेउको पाँच धुर नम्बरी जग्गा दिने कुरा गरे । यसका लागि उनले साठी हजार मागे । उनको यो शब्दले म ज्यादै खुसी भएँ । अरू साथीलाई पनि उनले त्यहाँ व्यवस्थापन गरेको सुनाए । हातमा पैसा थियो, तत्कालै २५ हजार बैनास्वरूप दिएँ । जग्गा दिने बेला भने उनले आनाकानी गर्न थाले । परिवारमा दाजुभाइले मानेनन् भनेर थप एक लाख थप्न लगाए । मलाई आफ्नो पुनःस्थापनाको चटारो थियो, थपें ।मेरो बाध्यता उनलाई लुट्ने धन्दा बनेछ । दोस्रो पटक पनि उनले जग्गा दिएनन् । आफूहरू दुई आमाका ९ दाजुभाइ भएकाले त्यो जग्गा अरूलाई नै छोड्नुपर्ने भयो भने । यसको साटो छेउमै ओगटेर राखेको खुट्टी खोलाको सार्वजनिक जग्गा दिने कुरा गरे । पैसा फिर्ता नआउने भएपछि मसँग उनको प्रस्ताव मान्नुको विकल्प रहेन । भर्खर क्याम्पबाट आएकाले समाजमा त्यति परिचित पनि थिइनँ ।नयाँ शिराबाट जीवनको सुरुवात गर्नुपर्ने बाध्यता थियो । जस्तो मान्छेसँग संगत हुन्थ्यो, उसैलाई स्विकार्नुपर्ने बाध्यता थियो । पार्टीले मिलेर बस्ने, बाँडेर खाने, जनताको सेवा गर्ने बानी पारेकै थियो । ठग्नेलाई होइन कि ठगिनेलाई नै लाज हुने अवस्था भयो । केही स्थानीय कमरेडसँग यो कुरा भनें । उनीहरूले पनि ठगीमा परेको बताए । त्यसपछि भने झसंग भएँ ।जीवनमा पहिलो पटक जग्गा किन्न खोज्दै थिएँ । पछि बुझ्दै जाँदा त्यति पैसामा अर्को ठाउँमा चार कट्ठा नै जग्गा आउने रहेछ । तर गर्ने के ? पछुतो मान्नु सिवाय केही बाँकी रहेन । साथीहरूले उनीसँग पैसा फिर्ता माग्ने सल्लाह दिए । अर्को जग्गा किनाइदिने कुरा पनि सुनाए ।उनीहरूले भनेको जग्गा केही टाढा भए पनि राम्रै थियो । त्यो जग्गा लिन पाउँथें भने आज करोडपतिको पंक्तिमा उभिने रहेछु । तर पैसा लिनेले फिर्ता गर्न नसकिने बताएपछि उसले जे दिन्छ, जे भन्छ, मान्नैपर्ने भयो । सहिद परिवारबाट यतिसम्मको बेइमानी हुन्छ भन्ने कल्पनै थिएन । खाडीमा रहेका दाइका लागि उनै सहिदका भाइसँग चलनचल्तीको दरभाउमा भन्दा दोब्बरले ठगिएँ । एउटालाई चेक बाउन्स मुद्दासमेत चलाउनुपर्‍यो ।यसरी लहानमै केही ‘कामरेड’ हरूको ठगीमा परेर अवकाशको पैसा सकियो । त्यसपछिको पारिवारिक जीवन कसरी चलाउँदै यहाँसम्म आएको छु– त्यो पीडादायी रामकहानी आफ्नै मनको डायरीमा सुरक्षित छ, जुन बेलाबखत नमीठोसँग बिझाइरहन्छ । म एक प्रतिनिधि पात्र हुँ । यस्ता कथा हजारौं छन् ।मधेश आन्दोलनको उद्गमस्थल लहानमा मेरो पारिवारिक पुनःस्थापना सुखद रहेन । मैथिलीमा एउटा भनाइ छ– ‘कलालक बेटा भुखे मरै त दारु पिके मातल कहै ।’ अर्थात् कलालको छोरो खान नपाएर भोकै मरिरहेको छ भने पनि रक्सी खाएर मातेको ठान्छन् । मधेशमा कलाल जातिको मुख्य पेसा रक्सी बनाएर बेच्ने र त्यसैले जीविका चलाउने हो । त्यो जातिलाई लक्षित गरी बनेको हो यो उखान । यसले कुनै जातिगत आत्मसम्मानमा ठेस पुगेमा क्षमाप्रार्थी छु ।माओवादी आन्दोलनमा आबद्ध इमानदार नेता–कार्यकर्ताको हालत पछिल्लो समय यस्तै छ । उनीहरू भोकै टोलाइरहेका हुन्छन् । कोही उतिबेलादेखि बिग्रिएको घरबार चलाउन विदेशमा पसिना बगाउँदै छन् । तर पनि समाजको नजर फेरिएको छैन । पसिना बगाएर आर्जेको सम्पत्तिलाई पनि ‘माओवादी कालमा लुटेको निकाल्दै छ’ भनिदिन्छन् ।निहित मनोकांक्षासहित माओवादी आन्दोलनमा लागेकाहरूको जीवन आन्दोलनको समय र अहिले पनि ऐश्वर्यमय छ तर परिवर्तनको भावनाले निःस्वार्थ आन्दोलनमा होमिएकाहरूको जीवन उतिखेर र अहिले पनि उस्तै कष्टकर छ । आमूल परिवर्तनका लागि जुन परिवार र समाजसँग उनीहरूले विद्रोह गरे, आज त्यहीँ फर्किनुपर्दा पुनःस्थापनाको समस्या ज्युँका त्युँ छ ।मुक्तियोद्धाप्रति जनताको अपेक्षा फेरिएको छैन । आज पनि कुनै अन्याय पर्‍यो भने माओवादीलाई नै खोज्दै आइपुग्छन् मानिसहरू । माओवादी फेरिइसकेको समाजलाई थाहा छैन । मुक्तिका खातिर परिवार र समाजसँग सम्बन्ध–विच्छेद हुन पुगेका उनीहरूको पछिल्लो समय पार्टी राजनीतिसँग समेत सम्बन्ध–विच्छेद बढेको छ । जनयुद्धले जुराइदिएका जनवादी विवाहहरूको पनि सम्बन्ध–विच्छेद उस्तै छ । उनीहरूको कोखबाट जन्मेका सन्ततिले पनि म समाजको उदाहरणीय जोडीको कोखबाट जन्मेको भन्दै गर्व गर्न सक्ने स्थिति सबैको छैन ।जनमुक्ति सेनाहरू आज पनि खाडीको तातो बालुवामा रगत–पसिना बगाउन अभिशप्त छन् । गणतन्त्र ल्याउने घाइते–अपांगहरू उपचार नपाएर मृत्यु रोजिरहेका छन् । तर निहित स्वार्थ बोकेर माओवादीमा लागेका र पछिल्लो समयका असारे माओवादी यति बेला सत्ता र शक्तिको दाउ हान्न अग्रपंक्तिमा छन् । यति बेलाका खाँटी माओवादी उनीहरू नै देखिएका छन् । उनीहरूका अगाडि हिजोका इमानदार माओवादीको कुनै अर्थ र मूल्य छैन । जस्तो आज मलाई नै हेर्नुस्, आफ्नै कमरेडबाट ठगिएपछिको जीवन बाँच्न कति मुस्किल परिरहेको छ !"
उस्तै ट्रेडमार्कको जालो,"नियमित प्रयोग गरिरहेका वस्तुसँग मानिसको अपनत्व हुन्छ, गुणस्तरप्रति विश्वास हुन्छ, अभ्यस्तता हुन्छ । त्यसैले उपभोक्ताले नामै तोकेर विक्रेतासँग वस्तुको माग गर्छन् र मूल्य तिर्छन् । तर सधैं उपभोक्ताले खोजेकै वस्तु हातमा नपर्न सक्छ ।किनकि प्रयोजन, नाम, नामको डिजाइन, प्याकेजिङका लागि प्रयोग गरिएका बोतलदेखि बट्टा, त्यसमा प्रयोग गरिएका चित्र, रङ उस्तै–उस्तै भएका धेरै वस्तु नेपाली बजारमा पाइन्छन् । खासगरी ट्रेडमार्कबारे कम साक्षर क्षेत्रमा यस्ता वस्तु तथा सेवाको फैलावट देखिन्छ । जसले गर्दा प्रायःजसो थाहा नपाईकनै र कतिपय अवस्थामा थाहा भएरै पनि उपभोक्ता झुक्किने गरेका छन् ।यसले उपभोक्ताको स्वास्थ्य, गुणस्तरीय वस्तु उत्पादन गर्ने संस्थाको मनोबल र लगानीको वातावरणलाई एकसाथ हानि पुर्‍याइरहेका छन् । यस्तो प्रवृत्ति खाद्यवस्तुमा मात्रै नभई व्यक्तिगत, घरायसी वा सामुदायिक प्रयोजनका विविध वस्तुदेखि सेवा क्षेत्रसम्म फैलिएको छ । तसर्थ सरकारले सक्कली ट्रेडमार्कलाई रक्षा र ‘नक्कली’ ट्रेडमार्कलाई निरुत्साहित गर्न आफ्नो भूमिकालाई प्रभावकारी बनाउन आवश्यक छ । त्यसका लागि कानुनी कारबाहीदेखि नागरिकमा ट्रेडमार्क सचेतना बढाउने नीति लिनुपर्छ ।अन्तर्राष्ट्रिय बजारमा समेत परिचित कोकाकोलाको बोतलसँग मिल्दोजुल्दो नामका क्लब कोला, चिसो कोला तथा चिल कोलाजस्ता करिब उस्तै स्वादका पेय पदार्थ बजारमा पाइन्छन् । त्यस्तै, माउन्टेन ड्युसँग मिल्दोजुल्दो मनसुन ड्यु र मेन्टेन ड्यु पनि बजारमा पाइन्छ । फेन्टासँग मिल्दोजुल्दो फेन्सी र फान्टु पनि पाइन्छ । रेडबुलसँग मिल्दोजुल्दो रेड ब्लु र रेड राइनो पनि बजारमा पाइन्छ ।ट्रेडमार्क नक्कल र विवादलाई लिएर उद्योग विभागका महानिर्देशक नेतृत्वको इजलासमा पर्ने उजुरीको चाप र प्रकृतिले पनि ‘नक्कल’ गर्ने प्रवृत्तिको फैलावट थाहा हुन्छ । काल्सबर्ग बियरजस्तै देखिने टेन्सबर्गविरुद्ध, निम्बु पानी जस्तै देखिने मनकामना निम्बु फ्रेसविरुद्ध, नौ बजे चामलको उत्पादकले नौ बजेअ चामलका उत्पादनविरुद्ध उजुरी दिएका छन् ।विभागका अनुसार, भदौ २०६८ यता मात्र १ हजार ८ सय ९३ उजुरी परेका छन् । तर तीमध्ये २ सय ९ को मात्र फैसला भएका छन् । पछिल्ला वर्षमा विवाद बढ्दै गएको र वार्षिक करिब ५ सय उजुरी पर्ने गरेको छ । परेका उजुरीलाई यथाशक्य छिटो निरूपण गर्नुपर्छ । नयाँ विवाद उत्पन्न हुन नदिनका लागि भने यससम्बन्धी कानुनलाई कडाइका साथ लागू गर्नुपर्छ ।प्रायःजसो खाद्यवस्तुको ट्रेडमार्कमा विवाद परेको पाइन्छ । त्यसैले यो प्रत्यक्ष रूपमै उपभोक्ताको स्वास्थ्यसँग जोडिएको विषय हो । तोकिएको मूल्य तिरेपछि गुणस्तरीय सेवा पाउनु ग्राहकको अधिकार हो । परिचित ट्रेडमार्कका वस्तुले गुणस्तर सुनिश्चित गरेका हुन्छन्, त्यसमा तलमाथि भए उनीहरू जिम्मेवार पनि हुन्छन् । उपभोक्तालाई उत्पादनबारे जानकारी दिने उद्देश्यले गरिने विज्ञापनमा खर्च गरेका हुन्छन् ।उपभोक्ताको रुचिमा आउने परिवर्तन थाहा पाउनदेखि नयाँ प्रविधिको विकास गर्नका लागि ‘रिसर्च’ मा खर्च गरेका हुन्छन् । यी सबै कारणले सम्बन्धित ट्रेडमार्कका वस्तुले उपभोक्ताको विश्वास जितेका हुन्छन् । समग्रमा कठोर मिहिनेतले त्यस्तो ट्रेडमार्क उपभोक्तामाझ परिचित भएको हुन्छ ।अर्कोतर्फ, ‘नक्कली’ ट्रेडमार्कको मुख्य उद्देश्य नै सक्कलीको लोकप्रियतालाई प्रयोग गर्ने, उपभोक्ता झुक्याउने र कम मिहिनेतमार्फत नाफा आर्जन गर्नु हो । त्यसैले यस्ता उत्पादनको मूल उद्देश्य नै गलत जगमा आधारित हुन्छ । त्यसैले ट्रेडमार्क नक्कल गरिएका वस्तुको गुणस्तर सुनिश्चित हुँदैन । त्यस्ता वस्तुको लागत त्यसै पनि कम पर्छ । फैलावट पनि सजिलो हुन्छ । तर उपभोक्ताको स्वास्थ्यलाई भने हानि पुर्‍याउन सक्छ ।तीव्र आर्थिक वृद्धि र रोजगारी सिर्जनाका लागि प्रतिक्षित नेपाली समाजले विश्वसनीय लगानीकर्तालाई आकर्षित गर्नु अनिवार्य छ । त्यसका लागि अन्तर्राष्ट्रिय रूपमा परिचित ब्रान्डलाई नेपालमा लगानी बढाउनका लागि उत्प्रेरित गराउनु आवश्यक छ । यस्ता लगानीकर्ता भित्रिँदा अन्यलाई पनि भित्रिन सजिलो हुन्छ । साथसाथै नेपालका वास्तविक लगानीकर्तालाई पनि प्रोत्साहन पुग्छ । तर विश्वसनीय ब्रान्डसँग मिल्दाजुल्दा उत्पादन बजारमा छ्यापछ्याप्ती पाइँदा लगानीकर्ता निरुत्साहित बन्न सक्छन् ।जसले नियमसंगत काम गर्छन् र आफ्नो उत्पादनको गुणस्तरप्रति सचेत रहन्छन्, नक्कली ट्रेडमार्कले उनीहरूलाई बिथोल्न सक्छ । आफ्नो उद्योगको विस्तार र लगानी वृद्धिका लागि सोच्नुपर्ने समय उनीहरू उजुरबाजुरतिर लाग्नुपर्ने हुन्छ । यस्तो वातावरणमा उद्यमशीलतासमेत फस्टाउन नसक्ने निश्चित छ । मुख्यतः लगानी र उत्पादनलाई नै गलत दिशातिर लैजान्छ ।ट्रेडमार्क नक्कल गर्नु बौद्धिक चोरी हो तर नक्कली ट्रेडमार्कको नियन्त्रणका लागि पर्याप्त कानुनको अभाव छ । जसले गर्दा नक्कल गर्नेहरू तत्कालै कारबाहीको दायरामा आउँदैनन् । यद्यपि, नेपालमा ‘पेटेन्ट डिजाइन र ट्रेडमार्क ऐन, २०२२’ क्रियाशील छ । त्यसमा ट्रेडमार्क दर्तादेखि बदरसम्मको व्यवस्था छ । त्यसैले उद्यमीले यो ऐनअनुसारको सुविधा लिने प्रयत्न गर्नुपर्छ ।नेपालमा नक्कली ट्रेडमार्कको विषय हेर्ने अधिकार उद्योग विभागलाई छ । तर विभागमा वर्षौंसम्म यो विषय टुंगिँदैन । जस्तो कि, कोकाकोला कम्पनीले चिलकोला उत्पादक मनकामना फुड एन्ड बेभरेजविरुद्ध ७ भदौ २०८० मा उद्योग विभागमा उजुरी दिए पनि अझै सुनुवाइ र फैसला भइसकेको छैन ।त्यस्तै, निम्बु पानी उत्पादक सिंगापुर बेभरेज नेपालले निम्बु फ्रेस उत्पादक मनकामना फ्रुट एन्ड बेभरेज प्रालिविरुद्ध १ भदौ २०८० मा दिएको उजुरी पनि सुनुवाइ भएको छैन । भदौ २०६८ यता मात्र १ हजार ८ सय ९३ उजुरी परेका तर २ सय ९ को मात्र फैसला हुनुले पनि सुनुवाइ प्रक्रियामा हुने ढिलाइलाई प्रस्ट पार्छ । सुनुवाइ जति ढिला हुन्छ, गलत नियत राखेर काम गर्नेहरूले उति नै बढी प्रोत्साहन पाउँछन् ।यो नागरिकको स्वास्थ्य र वास्तविक लगानीकर्तालाई प्रोत्साहित गर्ने विषय मात्रै होइन, बौद्धिक सम्पत्तिको सवाल पनि हो । त्यसलाई संरक्षण गर्नुपर्ने राज्यको दायित्व हो । उजुरी परे पनि वा नपरे पनि नियामक निकायले निरन्तर रूपमै डिजाइन तथा ट्रेडमार्क चोरीको अनुगमन गरिरहनुपर्छ ।दोषीलाई दण्डित पनि गर्नुपर्छ । नागरिकले पनि गुणस्तरप्रति सचेत रहन किन आवश्यक छ, किन्न खोजेकै वस्तु प्राप्त भएको छ कि छैन भन्नेमा सचेत बन्नुपर्छ । तोकिएको वस्तु नदिई उस्तै ट्रेडमार्कका अन्य वस्तु दिने व्यवसायी/व्यापारी/खुद्रा पसलेलगायतलाई सरकारले कारबाहीको दायरामा ल्याउनुपर्छ । यस सम्बन्धमा जनचेतना बढाउनुपर्छ ।"
एसीसी यू-१६ क्रिकेट : प्रशिद्धको शतकमा इन्डोनेशियालाई ४२१ रनको विशाल लक्ष्य,"काठमाडौँ — साविक विजेता नेपालले एसीसी मेन्स यू–१६ इस्ट जोन कप क्रिकेटमा आइतबार शानदार सुरुवात गरेको छ । तेस्रो खेलमा नेपालले इन्डोनेशियालाई ४२१ रनको विशाल लक्ष्य प्रस्तुत गरेको छ ।टस हार्दै ब्याटिङको निम्तो पाएको नेपालले निर्धारित ५० ओभरमा मात्र पाँच विकेट गुमाउँदै ४२० रनको स्कोर बनायो । नेपालका लागि ओपनर प्रशिद्ध जैसी र परिमार्जन यादवले १३० रनको ओपनिङ साझेदारी गरेका थिए ।जैशीले शतक प्रहार गरे । ११४ बलको सामना गरेका उनले १५ चौका र एक छक्का प्रहार गर्दै १३२ रन बनाए । यस्तै परिमार्जनले पहिलो विकेट गुमाउनुअघि २८ बलमा ८ छक्का र चार चौका प्रहार गर्दै ७१ रनको योगदान दिए ।यस्तै रौनक श्रीवास्तवले ७१ बलमा ८८ रन प्रहार गरे । उनले ८ चौका र दुई छक्का प्रहार गरे । यस्तै अर्का अर्धशतक प्रहार गरेका जोय थापाले ४१ बलमा सात चौकाको सहयोगमा ५७ रन बनाए । सुगम बुढाथोकीले नटआउट ३९ रन बनाउँदा रोशन शाहीले १० रन बनाए । शिवांश बजगाईं भने आज ६ बल खेल्दै चार रनमा आउट भएका थिए ।इन्डोनेशियाका लागि केतुत धर्मपुत्रले २ विकेट लिँदा रायन रिजा अथालिया, महेन्द्र अजी युद्ध प्रतमा र कविन निरज चड्डाले एक/एक विकेट लिए । नेपालको समूह चरणमा यो तेस्रो खेल हो । यसअघिका दुई खेलमा नेपाल विजयी भएको थियो ।"
सबैको एउटै लक्ष्य ‘छनोट’,"तास्केन्द, उज्वेकिस्तान — एएफसी वुमेन्स एसिया कप छनोट फुटबलको समूह ‘एफ’ का खेल आइतबारदेखि मिली स्टेडियममा सुरु हुँदै छ । यसमा सहभागी हुने चारै टिमको एउटै लक्ष्य छ, ‘छनोट’ । शनिबार आयोजित प्रि–म्याच कन्फ्रेन्समा आयोजक देश उज्वेकिस्तानदेखि नेपाल, लाओस र श्रीलंकाले छनोट नै एकमात्र विकल्प रहेको माने ।तर समस्या के भने त्यही एक टिममात्र समूह चरण पार गरेर अर्को वर्ष अस्ट्रेलियामा हुने एएफसी वुमेन्स कपका लागि छनोट हुनेछ ।यसका लागि त्यो भाग्यमानी टिमले समूह जित्नुपर्नेछ । छनोटको पहिलो दिन दुई खेल हुनेछ, त्यसमा नेपालले लाओसको सामना गर्नेछ भने दोस्रोमा उज्वेकिस्तान र श्रीलंका भिड्नेछन् । मिडियासँग कुराकानी गर्नेक्रममा नेपाली टोलीका मुख्य प्रशिक्षक प्याट्रिक डे वाइल्डले भने, ‘सबैलाई प्रतियोगितामा स्वागत छ । हामी चाहन्छौं, नेपाल नै समूह विजेता होस् । सबैले राम्रो फुटबल खेलोस् । मलाई लाग्छ, सबै टिमले आ–आफ्नो तयारी गरेका छन् ।’उनले थपे, ‘छनोटमा माथिल्लो स्तरको अन्तर्राष्ट्रिय फुटबल प्रतिस्पर्धा हुने निश्चित छ । हाम्रा खेलाडी यो चुनौती सामना गर्न तयार छन् ।’ उनी उज्वेकिस्तानी प्रशिक्षक कोट्राना कुलबाइटलाई लिएर पनि उत्साही छन् । किनभने उनीहरूबीच पुरानो चिनजान छ ।कुलबाइटले पाँच महिनाअगाडि मात्र उज्वेकिस्तानी टिम सम्हालेकी हुन् । वाइल्डले यसै प्रसङ्गमा भने, ‘हामीले लिथुवानियामा सँगै काम गरेका थियौं । उनी निकै राम्रा प्रशिक्षक हुन् । मलाई विश्वास छ, उनको अगाडि लामो यात्रा रहेको छ ।’सन् २०२१ ताका वाइल्ड लिथुवानियाको फुटबल संघका प्राविधिक निर्देशक थिए । त्यसपछि उनी राजा कासाब्लान्का गएका हुन्, प्राविधिक निर्देशकमै भूमिकामा । कुलबाइट आफैं पनि वाइल्ड र उनको नेपाली टिम सामना गर्न लागेको खुसी छिन् । उनी त वाइल्डलाई आफ्ना ‘मेन्टर’ पनि मान्छिन् र भन्छिन्, ‘वाइल्ड प्रायः ख्यालठट्टा गरिरहेका हुन्छन् । उनको बानी सधैं यस्तै हुन्छ ।’ आफ्नो प्रशिक्षणको भूमिकालाई लिएर भने उनी उत्तिकै गम्भीर छिन् । उनको थप भनाइ थियो, ‘जति–जति बेला कुनै टिमको विश्लेषण गर्नुपर्ने हुन्छ, प्रशिक्षक को हो, उनले खेलाडीलाई कसरी खेलाउन चाहन्छन्, यी तथ्यले निकै महत्त्वपूर्ण अर्थ राख्छ ।’कान्तिपुरसँगको थप कुराकानीमा प्रशिक्षक डे वाइल्ड के मान्छन् भने राम्रो प्रशिक्षकले मात्र सबथोक हुँदैन, फुटबलमा राम्रो खेलाडी पनि चाहिन्छ । उनलाई एउटा गुनासो भने छ, निकै छोटो समय पाएकामा । त्यसैले उनलाई लाग्छ, त्यो सबथोक भएको छैन । जुन उनी नेपाली टिमसँग चाहन्छन् ।प्रि–म्याच कन्फ्रेन्समा लाओस र श्रीलंकाका प्रशिक्षकले पनि आफ्नो टिम उज्वेकिस्तानमा आफूले सक्दो बलियो चुनौती पेस गर्नकै लागि आएको बताए । लाओसका प्रशिक्षक जोङ सोङ चोन भन्छन्, ‘भर्खरै जस्तो हाम्रो पुरुष राष्ट्रिय टिमले नेपाललाई हराएको छ, महिला फुटबलमा पनि यस्तै नतिजा चाहन्छौं ।’ उनले नेपाली महिला टिमको प्रशंसा गर्दै भने, ‘यही टिमविरुद्धको हाम्रो पहिलो खेल असाध्यै रोमाञ्चक हुने विश्वास छ ।’‘यो छनोटका चारै टिम राम्रा छन् । हाम्रो लागि यो निकै उपयोगी अनुभव हुनेछ । मलाई लाग्छ, सबै टिमले यो छनोटबाट केही न केही सिक्ने छ,’ चोनले थपे ।अर्कोतर्फ श्रलिंकाली प्रशिक्षक एमआरएम जस्मिनले प्रत्यक्ष त भनेनन्, तर घुमाउरो पारामा स्वीकारे, सम्भवतः श्रीलंकाली टिमबाट धेरै आस गर्न सकिन्न । उनको स्वीकारोक्ति थियो, ‘श्रीलंकामा महिला फुटबलका राम्रा क्लब छैनन् । हाम्रा खेलाडी पुलिस वा सेनाका बढी हुन्छन्, होइन भने स्कुलस्तरकै मात्र हुने गर्छन् ।’नेपाली टिम साँच्चै कस्तो छ त ? यसको जवाफमा प्रशिक्षक वाइल्ड मान्छन्, नेपाली खेलाडीसँग युरोप, मध्यपूर्व र दक्षिण एसियाकै माथिल्लो डिभिजनमा खेलेको अनुभव छ, त्यसैले यो फाइदाजनक छ । उनी भन्छन्, ‘हामीले मैत्रीपूर्ण फुटबल भने खेल्न पाएनौं । तर म फेरि दाबी गर्छु, नेपालले उत्कृष्ट फुटबल पस्कने प्रयास गर्नेछ ।’ लाओसविरुद्धको खेल नेपाली महिला फुटबलका लागि किन महत्त्वपूर्ण छ भने यो हुनेछ, सयौं अन्तर्राष्ट्रिय खेल ।"
थाइल्यान्डमा एरिकासहित युवा खेलाडीलाई पदक,काठमाडौँ — नेपाली कराते खेलाडी एरिका गुरुङले थाइल्यान्ड ओपन करातेमा स्वर्ण पदक जितेकी छन् ।उनले सिनियर महिला ६८ केजीमाथि थाइल्यान्डकी चनकन खियोखामलाई पराजित गरेकी थिइन् । थाइल्यान्ड ओपन करातेमा नेपालका लागि अन्य खेलाडीले पनि राम्रो प्रदर्शन गरेका छन् । यू–१२ तर्फ ३७ केजी तौल समूहमा सम्पन्न बस्नेतले रजत जिते ।कराते प्रशिक्षक कुशल श्रेष्ठका अनुसार सिनियर पुरुष ७५ केजीमा राजीव पुडासैनीले कांस्य जितेका छन् । सिनियर महिला कुमिते ६८ केजीमा कृतिका अधिकारी र ५५ केजीमा सविना श्रेष्ठ तेस्रो भए । ५० केजीमा वर्षा बुढामगर तेस्रो भइन् ।यू–१४ तर्फ महिला ५२ केजीमा दिया तामाङ तेस्रो भइन् । पुरुष ४५ केजीमा आशिष हरिजन तेस्रो भए । यू–१४ पुरुषमा ५० केजीतर्फ प्रजल थापा तेस्रो भए । यू–१० तर्फ कातामा दीक्षा तामाङले काता र २६ केजीमाथि फाइटमा कांस्य जिते ।
लालीगुराँसले गर्‍यो खेलाडी र प्रशिक्षकलाई सम्मान,"काठमाडौँ — लालीगुराँस नेसनल एकेडेमीले १५ औं केन्द्रीय राष्ट्रपति रनिङ सिल्ड खेलकुदमा पदक जितेका विद्यालयका खेलाडीलाई सम्मान गरेको छ ।शनिबार आयोजित कार्यक्रममा लालीगुराँसले राष्ट्रिय खेलकुद प्रतिभा सम्मानका अवसरमा ११ खेलाडी र तीन प्रशिक्षकलाई सम्मान गरेको हो । उनीहरूलाई तार्केश्वर नगरपालिकाका मेयर कृष्णहरी महर्जन र लालीगुराँस नेसनल एकेडेमीका प्रिन्सिपल गोपाल बुढाथोकीलगायतले सम्मान गरे ।एथलेटिक्सका खेलाडी अनिशा थारु, दिना गोपाली, भगवती खड्का, अस्मिता भुजेल, अविनाश सुनार, सन्तबहादुर दराई, निरज शाह, दीपेन्द्र गिरी, शर्मिला बिक र शैलेश श्रेष्ठ तथा उसुकी खेलाडी अनु मोक्तानलाई सम्मान गरिएको थियो ।एथलेटिक्सका प्रशिक्षकद्वय सीताराम चौधरी र देवी बस्नेत तथा उसुका प्रशिक्षक सुवास मगर पनि सम्मानित भए । युवा तथा खेलकुद मन्त्रालयको तत्वावधान तथा राष्ट्रिय खेलकुद परिषद् (राखेप) को आयोजनामा जेठ ३० मा सम्पन्न रनिङ सिल्डमा लालीगुराँसले एथलेटिक्समा १० स्वर्ण, ५ रजत र २ कांस्य पदक जितेको थियो । उसुमा पनि लालीगुराँसले एक स्वर्ण जितेको थियो ।यस क्रममा लालीगुराँस एकेडेमीमा अध्ययनरत खेलाडीले ६ राष्ट्रिय कीर्तिमान बनाएका थिए । अनिशा थारुले लङजम्प, ट्रिपलजम्प, ४ गुणा ४०० मिटर रिले र ४ गुणा १०० मिटर रिलेमा गरी चार स्वर्ण र एक रजत पदक जितेकी थिइन् । यस क्रममा उनले ट्रिपलजम्प र दुई रिलेमा जुनियर राष्ट्रिय कीर्तिमान बनाएकी थिइन् ।"
विकेश र रञ्जुलाई कामपा–४ दौडमा सफलता,"काठमाडौँ — काठमाडौं महानगरपालिका–४ ले शनिबार बालुवाटारमा आयोजना गरेको दौड प्रतियोगितामा विकेश घिमिरे र रन्जु शाह विजेता भएका छन् । उनीहरूले ५ किलोमिटर खुलातर्फ सफलता पाए ।विकेश २१ मिनेट २९ सेकेन्डबाट पुरुषतर्फ विजेता भए । अविनाश राई २१ मिनेट ३६ सेकेन्डबाट दोस्रो र अमृत गुरुङ २२ मिनेट ११ सेकेन्डबाट तेस्रो भए ।महिलातर्फ ३५ मिनेट ५६ सेकेन्डमा रन्जुले सफलता पाइन् । अनुश्री प्रधानाङ्ग ३६ मिनेट २३ सेकेन्डबाट दोस्रो र मन्जु थापा ३९ मिनेट ३५ सेकेन्डबाट तेस्रो स्थानमा विजयी भए ।विद्यार्थी (३ किमि) तर्फ छात्रमा राजेश शाही, राहुल तिरुवा र सुमन तामाङ तथा छात्रामा अनिता बुढामगर, महिमा राई र तृनिशा आचार्य क्रमशः पहिलो, दोस्रो र तेस्रो भए ।भेट्रानतर्फ ३ किमिको दूरीमा पुरुषतर्फ शिवजी श्रेष्ठ पहिलो, मिलन ढकाल दोस्रो र सुधांशु केसी तेस्रो भए । महिलातर्फ शान्ता ढकाल पहिलो, लक्ष्मी लम्साल दोस्रो र तिला खनाल तेस्रो भए ।काठमाडौं महानगरपालिका–४ का वडा अध्यक्ष दिनेश महर्जनका अनुसार तेस्रो पटक आयोजित दौडमा ३ सय बढी सहभागी भएका थिए । उनले वडावासी स्वस्थ रहोस् भनेर सुरु गरिएको दौड प्रतियोगिता बर्सेनि राम्रो भइरहेको बताए ।"
राजन र सन्तोषीले जिते वीर गणेशमान रोड रेस,"काठमाडौँ — त्रिभुवन आर्मी क्लबका राजन रोकाया र धादिङकी सन्तोषी श्रेष्ठले पाँचौं वीर गणेशमान सिंह १० किमि रोड रेसको उपाधि जितेका छन् ।पुरुषतर्फ आर्मीका राजनले ३१ मिनेट २२ सेकेन्डमा दौड पूरा गरेका थिए । आर्मीकै खडकबहादुर खड्का ३१ मिनेट ५५ सेकेन्डबाट दोस्रो भए भने मुकेशबहादुर पालले ३२ मिनेट १२ सेकेन्डबाट तेस्रो स्थान हासिल गरे । बागलुङका तीर्थ पुन चौथो र केन्याका जुलियस मुरियुकीले पाँचौं स्थानमा रहे ।महिलातर्फ सन्तोषीले ३८ मिनेट ३ सेकेन्डमा दौड पूरा गर्दै उपाधि जितिन् । आर्मी क्लबकी पूर्णलक्ष्मी न्यौपानेले ३९ मिनेट १९ सेकेन्डमा दोस्रो तथा एपीएफकी आशा रावतले ४० मिनेट २७ सेकेन्डमा तेस्रो स्थान हासिल गरेका थिए । एपीएफकी फूलमति राना ४० मिनेट २७.०१ सेकेन्डमा चौथो भइन् ।दौड दरबारमार्गस्थित एडिडास शोरुमबाट सुरु भई भद्रकाली, रत्नपार्क, जमल, दरबारमार्ग, केशरमहल, लैनचौर, लाजिम्पाट, महाराजगन्ज, बालुवाटार, नक्साल, जय नेपाल हल हुँदै पुनः दरबारमार्गमै आएर टुंगिएको थियो ।प्रतियोगितामा करिब ५ सय ५० खेलाडीको सहभागिता रहेको थियो । पुरुष तथा महिला दुवैतर्फका विजेताले ६० हजार, दोस्रोले ३० हजार, तेस्रोले १५ हजार, चौथोले १० हजार र पाँचौंले ५ हजार रुपैयाँ पुरस्कार पाए ।नेपाल एथलेटिक्स संघको प्राविधिक सहयोगमा भएको प्रतियोगिता आयोजना गर्न करिब १५ लाख रुपैयाँ खर्च भएको वीर गणेशमान सिंह फाउन्डेसनअन्तर्गत वीर गणेशमान सिंह स्पोर्ट्स कमिटीले जनाएको छ ।दौडको कोर्स रेकर्ड यसपालि पनि भंग हुन सकेन । महिलातर्फ राजपुरा पछाईको नाममा ३६ मिनेट ४३.२ सेकेन्ड र पुरुषतर्फ गोपीचन्द्र पार्कीको नाममा ३१ मिनेट ११.४ सेकेन्ड कोर्स रेकर्ड रहेको छ ।"
१० किमि खुला ‘रोड रेस’ प्रतियोगितामा आर्मीका श्रेष्ठ र सार्की प्रथम,"दाङ — घोराहीमा पहिलोपटक आयोजित १० किलोमीटर खुला ‘रोड रेस’ प्रतियोगितामा पुरुष-महिला दुवैतर्फ विभागीय टोली त्रिभुवन आर्मी क्लबका खेलाडी प्रथम भएका छन् ।प्रदेश खेलकुद परिषद् लुम्बिनीको आयोजनामा शनिबार बिहान घोराहीमा भएको ‘लुम्बिनी राष्ट्रिय खुला पुरुष-महिला १० किलोमीटर रोड रेस प्रतियोगिता’ अन्तर्गत पुरुषतर्फ त्रिभुवन आर्मी क्लबका सञ्जय श्रेष्ठ र महिलातर्फ आर्मीकै निशा सार्की प्रथम भए । श्रेष्ठले उक्त दूरी ३१ मिनेट ३० सेकेन्डमा र सार्कीले ३७ मिनेट ४० सेकन्डमा पार गरे ।यस्तै, पुरुषतर्फ आर्मीकै नरेन्द्र रावत ३१ मिनेट ३९ सेकेन्डमा दूरी पार गर्दै दोस्रो, नेपाल प्रहरीका नागेश्वर अहिरले ३१ मिनेट ४५ सेकेन्डमा दूरी पार गर्दै तेस्रो, आर्मीका विनोद रोकायाले ३१ मिनेट ५१ सेकेन्डमा दूरी पार गर्दै चौथो र एपीएफका रुपेश कार्कीले ३१ मिनेट ५५ सेकेन्डमा दूरी पार गर्दै पाँचौं भए ।यस्तै, आर्मीका सुशील कुमार शाही छैठौं, आर्मीकै करण रावल सातौं, कपिलवस्तुका अजय पाँडे क्षेत्री आठौं, सल्यानका बबिन योगी नवौं र रोल्पाका झरमान पुनले दशौं स्थान हासिल गरे ।प्रतियोगितामा महिलातर्फ एपीएफकी पुष्पा भण्डारी ३८ मिनेट १९ सेकेन्डमा दूरी पार गर्दै दोस्रो, एपीएफकै दिपा परियारले ३९ मिनेट २१ सेकेन्डमा दूरी पार गर्दै तेस्रो, नेपाल प्रहरीकी सुमित्रा कुमारी चौधरीले ४० मिनेट १७ सेकेन्डमा दूरी पार गर्दै चौथो र आर्मीकी पुष्पा कठायतले ४३ मिनेट ३६ सेकेन्डमा दूरी पार गर्दै पाँचौं भए ।यसैगरी, बाँकेकी दीपशिखा शाही छैठौं, बाँकेकै स्वस्तिका शाही सातौं, दाङकी निरमाया चौधरी आठौं, दाङकै उर्मिला घर्ती मगर नवौं र रुकुम पश्चिमकी कमला वली दशौं भएको प्रदेश खेलकुद परिषद लुम्बिनीका सदस्य सचिव तिरनदाज गौतमले बताए ।लुम्बिनी राष्ट्रिय खुला पुरुष तथा महिला १० किलोमिटर रोड रेस प्रतियोगितामा प्रथम हुने पुरुष महिला दुवैलाई जनही ५०–५० हजार रुपैयाँसहित प्रमाणपत्र प्रदान गरिएको छ । दोस्रो हुनेले जनही ३०–३० हजार, तेस्रो हुनेले जनही २०–२० हजार, चौथो हुनेले जनही १५–१५ हजार र पाँचौँ हुनेले जनही १०–१० हजार रुपैयाँ पुरस्कार प्राप्त गरे ।प्रतियोगितामा सहभागी पुरुष महिला खेलाडी मध्ये छैठौं, सातौँ, आठौँ, नवौँ र दशौँ हुनेलाई पनि समान ५–५ हजार रुपैयाँ हौसला स्वरुप प्रदान गरिएको सदस्य सचिव गौतमले बताए ।खेलकुदको विकाससँगै खेलाडी पहिचान गर्दै प्रदेशमा दक्ष खेलाडी उत्पादन गर्न यस प्रकारको प्रतियोगिता आयोजना गरिएको गौतमले बताए । प्रतियोगितामा विभागीय टिमसहित देशभरबाट ४ सय ५० बढी धावकहरुको सहभागीता थियो ।"
१०० अन्तर्राष्ट्रिय खेलको संघारमा नेपाली महिला टोली,"तास्केन्द, उज्वेकिस्तान — ‘नेपालमा फुटबल खेल्ने मैदान पनि छ र ?’ पहिलो पुस्ताका महिला राष्ट्रिय फुटबल खेलाडीले विदेशमा सामना गर्नुपर्ने प्रश्न यस्तै हुने गर्थ्यो । चार दशक जति अगाडि नेपाली महिला राष्ट्रिय टोलीले हङकङको यात्रा गरेको थियो, पहिलो अन्तर्राष्ट्रिय प्रतियोगिता खेल्न । त्यो थियो, सन् १९८६ को एएफसी महिला च्याम्पियनसिप । हङकङमा आम खेलप्रेमीबीच कौतूहल थियो, साँच्चै के हिमाल–पहाडको देशमा फुटबल खेल्ने मैदान पनि छ र ?रमा सिंहको कप्तानी र खेम गुरुङको प्रशिक्षण नेतृत्वमा नेपालले त्यो प्रतियोगिता खेलेको थियो । अचेल यही प्रतियोगिता सन् २०१६ यता एएफसी वुमेन्स एसिया कप भएको छ । त्यतिबेला प्रतियोगिताको १६ औं संस्करण आयोजना गरिएको थियो । नेपालका लागि यो पहिलो यात्रा आफैंमा सुखद रहेन, किनभने तीन खेलमा टिमले एकै गोल गर्न सकेन । उल्टै १२ गोल खाएको थियो । नेपालका प्रतिद्वन्द्वी थियो हङकङ, थाइल्यान्ड र इन्डोनेसिया ।सन् १९८९ मा नेपालले फेरि एकपल्ट त्यही पुरानो प्रतियोगिता खेल्यो । स्थान हङकङ नै थियो । त्यसमा नेपालको प्रदर्शन अझ खराब रह्यो । नेपालले तीन खेल खेलेकामा तीनैमा नराम्रो हार बेहोर्‍यो । फेरि एकपल्ट कुनै गोल गर्न सकेन अनि २५ गोल सामना गर्‍यो ।त्यसमा जापानविरुद्धको एकै खेलको १४ गोल पनि छ । त्यसपछि नेपालले सन् १९९१, १९९३, १९९५ र १९९७ यो प्रतियोगिता खेलेन । सन् १९९९ मा नेपालले फेरि एकपल्ट यो प्रतियोगिता खेल्यो । यो प्रतियोगिता फिलिपिन्समा भएको थियो । त्यहाँ चार खेल खेलेकामा सबैमा पराजित रह्यो, ३० गोल खायो । तर, पेमा डोल्मा लामा उज्वेकिस्तानविरुद्ध एक गोल गर्न सफल रहिन् । दिन थियो, नोभेम्बर १६ । यो ऐतिहासिक अवसर थियो । त्यससँगै नेपाली महिला अन्तर्राष्ट्रिय फुटबलमा एक युग सकिन्छ ।र, त्यसपछिको १० वर्षसम्म नेपालले कुनै महिला फुटबलको अन्तर्राष्ट्रिय प्रतियोगिता नै खेलेन । सन् २०१० मा बंगलादेशमा भएको दक्षिण एसियाली खेलकुदमा महिला फुटबल पनि समावेश गरिएपछि नेपालको अन्तर्राष्ट्रिय सहभागिता फेरि ब्युँतिएको थियो । त्यसयता दक्षिण एसियाली महिला फुटबलमा भारत र नेपाल दुई ठुला शक्तिका रूपमा अगाडि आए । अनि नेपाल आफैंले महिला फुटबलमा लगातार कडा चुनौती पेस गरिरहेको छ ।त्यही वर्ष सन् २०१० यता नेपालले ८९ खेल खेलेको छ । सन् १९८६ देखि १९९९ सम्म भने १० खेलमात्र खेलिएको थियो । यी दुई अवधिको खेल संख्या जोड्ने हो भने ९९ पुग्छ । अब नेपालले आइतबार एएफसी वुमेन्स एसिया कपको छनोटमा लाओसको सामना गर्दै छ । खेल उज्वेकिस्तानको तास्केन्दमा हुनेछ । यो हुनेछ, महिला राष्ट्रिय फुटबलको ऐतिहासिक कोसेढुंगाको सय खेल ।सुरुआती समयमा नेपाली महिला फुटबलले आफ्नो अस्तित्वकै लागि संघर्ष गरेको थियो । अहिले नेपाली खेलकुदमा बलियो उपस्थिति जनाइरहेको महिला फुटबलका लागि यो सय खेल प्रेरणास्रोत बनेको छ । महिला खेलाडीहरू चाहन्छन्, अन्तर्राष्ट्रिय फुटबलमा नयाँ अध्याय लेख्ने । सन् २०१० तिरै नेपाली टिममा डेब्यु गरेकी रेनुका नगरकोटे अहिलेको टोलीकी पनि उत्तिकै महत्त्वपूर्ण खेलाडी हुन् ।उनी भन्छिन्, ‘पछिल्लो समय नेपाली महिला फुटबलको स्वरूप फेरिएको छ । डेब्युको १५ वर्षपछि पनि उनलाई अहिलेको २३ सदस्यीय टिममा खासै चुनौती छैनभन्दा हुन्छ । त्यसैले तय छ, उनले अबको सय अन्तर्राष्ट्रिय खेल खेल्दै इतिहासको साक्षी बन्ने छिन् । उनी थप्छिन्, ‘धेरैभन्दा धेरै नयाँ खेलाडी अगाडि आइरहेका छन् । यो हाम्रा लागि खुसी र प्रेरणा दुवै हो । म आफैं सय खेलको एक भाग हुन पाउने सम्भावनाप्रति उत्साही छु ।’सन् २०१० को डिसेम्बर १८ मा उनले बंगलादेशको कक्स बजारमा साफ च्याम्पियनसिपअन्तर्गत पाकिस्तानविरुद्ध डेब्यु गरेकी थिइन् । लाओसविरुद्ध खेल्ने अवसर पाए त्यो उनको नेपालका लागि ५४ औं खेल हुनेछ । उत्तिकै उल्लेखनीय तथ्य के छ भने अहिलेको टिममा त्यस्ता ६ खेलाडी छन्, जसले रेनुकाले जस्तै नेपालका लागि ५० भन्दा बढी खेल खेलिसकेका छन् ।रेनुका भन्छिन्, ‘अब त हामीसँग प्रो–लाइसेन्सप्राप्त प्रशिक्षक छन् । हामीलाई धेरै सहयोग मिलेको छ । प्रशिक्षक प्याट्रिक डे वाइल्डले हाम्रो खेलमा सुधारका लागि निकै मिहिनेत गरिरहनुभएको छ ।’ नेपाली टोलीकी कप्तान तथा गोलरक्षक एन्जिला सुब्बा सबैभन्दा बढी ‘क्याप’ जित्ने खेलाडी हुनेछन् । उनले नेपालका लागि ५७ खेल खेलिसकेकी छन् ।त्यसपछि आउँछ अमृता जैसी ५६ खेल, गीता राना ५५ खेल, अनिता बस्नेत ५५ खेल अनि सावित्रा भण्डारी ५४ खेल । मिडफिल्डर सरु लिम्बू पनि यस्तै उपलब्धि छुने क्रममा छन् । उनले अहिलेसम्म ४९ खेल खेलिसकेकी छन् । आफ्नो खेलजीवनमा धेरे उतारचढाव देखेकी सरु भन्छिन्, ‘मैले केही खराब समय बेहोरेको छु र यसलाई पछाडि फर्केर हेन चाहन्न । अब भने नेपाली महिला फुटबलसामु सुन्दर भविष्य छ ।’उनी नेपालका लागि ५० खेल खेल्ने अवसर जुट्दै गरेकोमा उत्तिकै खुसी छिन् । यी पुराना खेलाडी मात्र होइनन्, नेपालका लागि भर्खर खेल्न थालेका जति छन् उनीहरू सबै पनि सय खेलका लागि उत्तिकै उत्साही छन् । डेब्युको कुरिरहेकी २० वर्षीया प्रतीक्षा चौधरी भन्छिन्, ‘राष्ट्रिय टिमको सदस्य भएकीमा पनि मलाई गर्व लाग्छ, दिदीहरूबाट मैले धेरै सिकेकी छु । मैले अवसर पाएँ भने उत्कृष्ट प्रदर्शन दिने प्रयास गर्नेछु ।’नेपालका लागि तीन ‘क्याप’ जितेकी गोलरक्षक उषा नाथ मान्छिन्, नयाँ प्रशिक्षक आएयता टिम अझ बढी राम्रो प्रदर्शनका लागि उत्प्रेरित छन् । नेपालले लाओसको सामना गरेपछि श्रीलंका र उज्वेकिस्तानविरुद्ध खेल्नेछ । नेपालले यो समूह जित्ने सक्ने हो भने टिमका लागि अर्को वर्ष अस्ट्रेलियामा हुने एसिया कपको ढोका खोलिनेछ । नेपाली महिला राष्ट्रिय टोलीसामु रहेको यो अर्को ऐतिहासिक अवसर बन्नेछ ।"
"एसियाडलाई खेल दर्ता समय घर्किंदै, कारबाही मागप्रति एनओसी क्रुद्ध","काठमाडौँ — जापानको आइची–नागोयामा २०२६ मा हुने एसियाली खेलकुदमा नेपालको सहभागिता प्रश्चचिन्ह खडा भएको छ । युवा तथा खेलकुद मन्त्रालय, राष्ट्रिय खेलकुद परिषद् र नेपाल ओलम्पिक कमिटीबीच चर्केको द्वन्द्वले नेपालको सहभागिता अन्योलतर्फ धकेलिएको छ ।त्यसअघि यसै वर्षको अक्टोबरमा बहराइनमा युथ एसियन गेम्स हुँदै छ । त्यसका लागि यही जुन ३० (असार १६) सम्म भाग लिने खेल दर्ता गरिसक्नुपर्ने अन्यथा खेलाडीले भाग लिन नपाउने नेपाल ओलम्पिक कमिटी –एनओसी) बताउँछ ।नेपाली टिमलाई अन्तर्राष्ट्रिय सहभागिता गराउने सम्पूर्ण अधिकार आईओसीबाट मान्यताप्राप्त आफूलाई रहेको र एसियाली खेलकुदमा भाग लिने खेल दर्ता गर्नेसम्बन्धी पत्र राष्ट्रिय खेलकुद परिषद्मा पठाइसकेको एनओसीले जनाएको छ ।गत पुसमा सम्पन्न एनओसीको निर्वाचनपछि नेपाली खेलकुदका यी तीन निकायबीच तिक्ततापूर्ण स्थिति उत्पन्न भएको हो । अघिल्लो दिन बिहीबार एनओसीमा आबद्ध विभिन्न संघका पदाधिकारीले कारबाहीको माग गर्दै युवा तथा खेलकुद मन्त्रालयमा ज्ञापनपत्र बुझाएका थिए ।एनओसीले उक्त ज्ञापनपत्रप्रति गम्भीर ध्यानाकर्षण जनाएको छ । ‘तथाकथित दुईतिहाइ संघको नामबाट आधिकारिक ओलम्पिक कमिटीलाई कारबाही गर्ने माग गर्नुको पछाडि नेपालको टिम अन्तर्राष्ट्रिय प्रतियोगितामा सहभागी नगराउने र एनओसीलाई कमजोर उद्देश्यले रचिएको षड्यन्त्र र ओलम्पिक अभियानविरोधी कार्य हो,’ एनओसीले विज्ञप्तिमार्फत भनेको छ ।एनओसीले समयमै खेल संघ दर्ता गरिएन भने एसियाली खेलकुद खेल्नबाट नेपाली खेलाडी वञ्चित हुने र सरकारले लामो समयदेखि मिसन २०२६ भनेर विभिन्न खेलका खेलाडीलाई राखेको प्रशिक्षण निरर्थक हुने जनाएको छ । यसले खेलाडीमाथि घोर अन्यायमात्र होइन नेपाल–जापानबीचको सम्बन्धमा समेत नकारात्मक प्रभाव पार्न चेतावनी एनओसीको छ । एनओसी अध्यक्ष जीवनराम श्रेष्ठद्वारा जारी विज्ञप्तिमा भनिएको छ, ‘समयमै प्रधानमन्त्री तथा मन्त्रीले यस विषयलाई गम्भीरतापूर्वक लिग अनुरोध गरिएको छ ।नेपालको खेलकुद विकास ऐन २०७७ र अन्तर्राष्ट्रिय ओलम्पिक कमिटीको बडापत्र अनुसार एनओसीको सदस्य हुन सम्बन्धित खेलको अन्तर्राष्ट्रिय महासंघले मान्यता दिएको राष्ट्रिय खेल संघमात्र एनओसीको वैधानिक सदस्य हुन सक्ने प्रस्ट व्यवस्था रहेको जिकिर छ । तर ती प्रावधानलाई बेवास्ता गर्दै गैरमान्यताप्राप्त राष्ट्रिय संघहरूले कारबाहीको माग गर्नु खेलविरोधी गतिविधि भएको कमिटीको बुझाइ छ ।ओलम्पिक कमिटीको निर्वाचनसम्बन्धी मुद्दा पाटन उच्च अदालतमा विचाराधीन रहेको रहेको अवस्थामा कारबाहीको माग राखी ज्ञापनपत्र बुझाउनु न्यायपालिका माथिको हस्तक्षेप र लोकतान्त्रिक सरकारलाई विवादमा तान्ने पड्यन्त्रपूर्ण चाल भएको एनओसीले जनाएको छ ।राष्ट्रको गौरव र प्रतिष्ठा अनि नेपाली युवाको भविष्यसँग जोडिएको खेलकुद क्षेत्रको विकासलाई कुनै पनि व्यक्तिको लहड र आग्रह पूर्वाग्रहमा भताभुंग पार्न खोज्नु आपत्तिजनक रहेको एनओसी बताउँछ ।ओलम्पिकमा आबद्ध विभिन्न संघका मुख्य पदाधिकारीमा अध्यक्ष राखेपतिर हुँदा महासचिव एनओसीतिर, महासचिव एनओसीतिर हुँदा अध्यक्ष राखेपतिर विभाजित देखिएका छन् । एनओसी निर्वाचनमा संलग्न रहेको जनाउँदै कतिपय संघले विघटन गरेर तदर्थ समिति बनाइएको छ ।राष्ट्रिय खेलकुद परिषदका पूर्वसदस्यसचिव युवराज लामाले सामाजिक सञ्जालमार्फत् वर्तमान खेलकुदको समस्या बन्नुमा हरेक व्यक्ति संकीर्ण राजनीतिमा लागिरहेको र यसले दिन प्रतिदिन खेलकुद क्षेत्र जटिल र समस्याग्रस्त हुँदै गएको टिप्पणी गरेका छन् ।"
राजुकाजी र अरुणालाई एससीएसएमएफ स्पोर्ट्स अवार्ड,"काठमाडौँ — नेपाली राष्ट्रिय फुटबल टोलीका पूर्वकप्तान राजुकाजी शाक्य र नेपाली राष्ट्रिय महिला भलिबल टोलीकी वर्तमान कप्तान अरुणा शाहीलाई यस वर्षको एससीएसएमएफ स्पोटर््स अवार्डबाट सम्मानित गरिएको छ ।शरदचन्द्र शाह मेमोरियल फाउन्डेसन (एससीएसएमएफ) ले शुक्रबार पुरानो र नयाँ पुस्ताको सम्मानको रुपमा राजुकाजी र अरुणालाई नगदसहित सम्मान गरेको हो ।फाउन्डेसनकी अध्यक्ष रेणु शाहले अवार्डसहित उनीहरूलाई जनही २ लाख ५० हजार गरेकी थिइन् ।फाउण्डेसनले गत वर्षदेखि नेपाली खेलकुदमा योगदान पुर्‍याएका एक पुराना र एक नयाँ खेलाडीलाई उक्त अवार्ड प्रदान गर्दै आएको छ । पहिलो वर्ष कीर्तिमानी म्याराथन धावक वैकुण्ठ मानन्धर र करातेकी एरिका गुरुङ सम्मानित भएका थिए ।राजुकाजीले खेलाडी, कप्तान र प्रशिक्षकका रूपमा दक्षिण एसियाली खेलकुद (साग) फुटबलको स्वर्ण पदक जितेका छन् । उनले यसबाट आफूलाई राष्ट्रका लागि अझै केही गर्नुपर्ने प्रेरणा मिलेको बताएका छन् ।नेपाली महिला भलिबलले अरुणाको कप्तानीमा ठूलो सफलता पाएको छ । उनको कप्तानीमा नेपालले एभीसी एसियन वुमन्स सेन्ट्रल जोन भलिबलमा उपाधि जितेको थियो । १३औं सागमा नेपालले उनकै कप्तानीमा रजत पदक जितेको थियो । अरुणाले यस किसिमको सम्मानले युवा पुस्ताका खेलाडीलाई खेलकुदमा लाग्न थप प्रेरणा मिल्ने बताइन् ।"
चेसका विजेता खेलाडी पुरस्कृत,"काठमाडौँ — मंगलादेवी सिंह स्मृति दोस्रो ओपन फिडे रेटिङ चेस प्रतियोगिताका विजेता खेलाडीलाई शुक्रबार पुरस्कृत गरिएको छ ।काठमाडौं महानगरपालिका–२७ को आयोजनामा अन्नपूर्ण माध्यमिक विद्यालयमा भएको प्रतियोगितामा पुरुषोत्तम सिलवालले उपाधि जितेका थिए । उनले उत्कृष्ट प्रदर्शन गर्दै ८.५ अंकसहित २५ हजार रुपैयाँ पुरस्कार जिते । उनले ९ खेलमध्ये ८ जित र १ बराबरी गरेका थिए ।क्षितिज भण्डारीले ८ अंकसहित दोस्रो भए भने प्रकाशचन्द्र नेपालले ७ अंकसहित तेस्रो भए । उनीहरूले क्रमशः २० हजार र १५ हजार प्राप्त गरे । धिरेन राईले ७ अंक, सुरोज महर्जनले ७ अंक र शैलेन्द्र न्यौपाने साढे ६ अंक पाए । उनी चौथोदेखि छैटौं स्थानमा रहे । उनीहरू जनही ५ हजार पाए । जनार्दन श्रेष्ठ, कमल श्रेष्ठ, राजन सुवेदी, आशिष फुयाल क्रमशः सातौं, आठौं, नवौं र दसौं स्थान रहेर ४–४ हजार पाए ।महिलातर्फ रिया श्रेष्ठ विजेता भइन् । उनले १० हजार जितिन् । शान्ति धिमाल दोस्रो र यजश्वी श्रेष्ठ तेस्रा भए । उनीहरूले क्रमशः ७ हजार ५ सय र ५ हजार पाए ।५५ वर्षमाथि भेट्रानतर्फ सीएम नवीन तण्डुकार विजयी भए । आफ्नो रेटिङतर्फ हार्दिक पन्त, प्रेम खड्का र सन्देश श्रेष्ठ उत्कृष्ट भए भने अनरेटेडमा साँखुका पूर्णनारायण अवाले, १२ वर्षमुनि अर्णव अर्याल, १० वर्षमुनि अग्रता आचार्य र अनुशासित खेलाडीमा कुमार महर्जनले पुरस्कार पाए ।प्रतियोगितामा नयाँ खेलाडीले अनुभवी खेलाडीसँग प्रतिस्पर्धा गर्ने अवसर पाएको थियो । विजेतालाई मंगलादेवी फाउन्डेसनका अध्यक्ष सिर्जना सिंह, काठमाडौं महानगरपालिका–२७ का वडा अध्यक्ष योगेशकुमार खड्गी र अतिथि अन्नपूर्ण माध्यामिक विद्यालयका प्राचार्य चन्द्रप्रकाश राजभण्डारीलगायत पुरस्कार प्रदान गरे ।"
नेपाल प्रिक्वाटरफाइनलमा,"काठमाडौँ — नेपाल २९ औं एसियाली युथ टेबलटेनिस च्याम्पियनसिपको यु–१९ ब्वाइज टिम इभेन्टमा प्रिक्वाटरफाइनलमा प्रवेश गरेको छ ।उज्वेकिस्तानको तास्केन्दमा जारी प्रतियोगिताको ग्रुप १ को खेलमा नेपालले साउदी अरबियालाई ३–१ ले पराजित गर्दै प्रिक्वाटरफाइनलमा पुग्न सफल भयो । ३ अंक बटुलेको नेपाल समूह उपविजेता हुँदै प्रिक्वाटरफाइनलमा पुगेको टोली प्रमुख ज्याकी महर्जनले जनाएका छन् ।नेपालबाट पुरुषमा प्रवेश बस्नेत, हिमाल विष्ट र गनञ्जय दाहाल सहभागी छन् । नेपालको समूहमा भारत र साउदी अरबिया छन् । नेपाल र साउदीलाई हराएको भारत समूह विजेता बन्दै प्रिक्वाटरफाइनलमा पुग्यो ।"
रियल र अल-हिलाल अन्तिम १६ मा,काठमाडौँ — रियल म्याड्रिडले शुक्रबार साल्सबर्गलाई ३–० ले पराजित गर्दै क्लब वर्ल्डकप २०२५ को अन्तिम १६ को यात्रा तय गरेको छ । यस्तै साउदी अरेबियाको अल–हिलाल पनि नकआउट चरणमा पुगेको छ । रियलको जितका नायक भिनिसियस जुनियर रहे ।उनले एक गोल गरे र अर्को एक गोलमा अवसर पनि सिर्जना गरे । यो नतिजापछि रियल समूह ‘एच’ को शीर्ष स्थानमा रह्यो । उसको तीन खेलाट सात अंक भएको छ । अर्को खेलमा अल–हिलालले पाचुकालाई २–० ले हरायो । उसको पाँच अंक भएको छ।यो नतिजापछि साल्सबर्ग चार अंकमै सीमित रहेर प्रतियोगिताबाट बाहिरिएको छ । अब रियलले युभेन्ट्सको सामना गर्नेछ भने म्यानचेस्टर सिटीको प्रतिद्वन्द्वी अल–हिलाल हुनेछ ।
युभेन्ट्समाथि सिटीको प्रभावशाली जित,"काठमाडौँ — पेप ग्वार्डिओलाको म्यानचेस्टर सिटीले क्लब वर्ल्डकप २०२५ मा शुक्रबार युभेन्ट्समाथि ५–२ को प्रभावशाली जित निकालेको छ । यो जितपछि सिटीले समूह ‘जी’ को शीर्ष स्थान पनि हात पारेको छ ।सिटी र युभेन्ट्स दुवै यसअघि नै नकआउट चरण भने पुगिसकेका हुन् ।यसअघि नै चुनौती समाप्त भइसकका दुई टिमबीचको खेलमा भने अल एइनले वायडाड क्यासाब्लान्कालाई २–१ ले हरायो । सिटी भने प्रतियोगिताको लिग चरणका तीनै खेल जित्ने अहिलेसम्मको एक मात्र टिम पनि बनेको छ । उसको तीन खेलबाट नौ अंक भएको छ ।युभेन्ट्स भने छ अंकमै सीमित रह्यो । सिटीका लागि जेरेमी डोकु, इर्लिङ हालान्ड, फिल फोडेन र साभिओले गोल गरे । एउटा अर्को गोल आत्मघाती रह्यो । यस्तै युभेन्ट्सका तर्फबाट टेउन कुपमेनर्स र डुसान भ्लाहोभिचले गोल गरे ।"
मौसम अनुकूल हुने प्रयासमा नेपाली महिला टोली,"तास्केन्द, उज्वेकिस्तान — नेपाली राष्ट्रिय महिला फुटबल टोली उज्वेकिस्तानको राजधानी तास्केन्दमा बुधबार आइपुगेको थियो । यो भनेको एएफसी महिला एसिया कप छनोट सुरु हुन ठ्याक्कै चार दिन अगाडि हो ।नेपाली टोलीका मुख्य प्रशिक्षक प्याट्रिक डे वाइल्ड र उनका सहयोगीले पहिलो दिनदेखि एउटै काममा बढी जोड दिएका छन् कि खेलाडीलाई सकेसम्म यहाँको मौसम अनुकूल बनाउने । त्यसो त काठमाडौं र तास्केन्दको मौसममा खासै धेरै फरक छैन ।भलै, यी दुई सहर केही नभए पनि एक अर्कोबाट २ हजार किमि टाढा छ । समयको अन्तर भने ४५ मिनेट मात्रै हो । तास्केन्दको तापक्रम बिहीबार साँझ ३० डिग्री सेल्यिससको हाराहारीमा थियो । ठीक यही बेला काठमाडौंको तापक्रम थियो २८ डिग्री । प्रशिक्षक वाइल्डले कान्तिपुरसँग भनेका छन्, ‘मौसममा खासै धेरै फरक हैन, तर हाम्रा खेलाडीलाई गर्मीमा खेल्ने बानी भने छैन ।’नेपालले आइतबार आफ्नो पहिलो खेल लाओसविरुद्ध खेल्नेछ । त्यसपछि पालो श्रीलंकाविरुद्ध हुनेछ । यो परेको हुनेछ बुधबार । अनि शनिबारको खेल आयोजक उज्वेकिस्तानविरुद्ध छ । सबै खेल मिल्ली स्टेडियममा हुनेछ । समूह ‘एफ’ का चारै टिमले एकअर्कोविरुद्ध एक–एक पटक खेल्नेछ । खेल हुने दिन दुई प्रतिस्पर्धा चल्नेछ, एक बेलुका ५ बजे अर्को ८ बजे ।छनोटमा नेपालको सबैभन्दा मुख्य प्रतिद्वन्द्वी उज्वेकिस्तानले आफ्ना सबै खेल ८ बजे खेल्नेछ । नेपालको भागमा भने अबेर हुने एक खेलमात्र परेको छ । त्यो उज्वेकिस्तानविरुद्ध नै छ । तय छ, यति बेलाको मौसम चिसो हुनेछ । प्रशिक्षक वाइल्ड भन्छन्, ‘हामीले सुरुका दुई खेल खेल्ने भनेको चाँडै हो । त्यो भनेको बढी गर्मीको वातावरणमा । त्यसैले हाम्रो अहिलेको एकमात्र नीति भनेकै खेलाडीलाई मौसम अनुकूल बनाउनेमा केन्द्रित हो ।’नेपाली टोलीकी चिकित्सक हुन्, एलिशा राई । उनी भन्छिन्, ‘काठमाडौंका तुलनामा तास्केन्दको आर्द्रता बढी छ । यसले खेलाडीलाई स्वासप्रस्वासमा समस्या हुनसक्छ ।’ उनलाई डर छ, यसले खेलाडीमा ‘डिहाइड्रेसन’ को समस्या हुन सक्नेछ । ‘त्यसैले हाम्रा खेलाडीले सक्दो बढी पानी पिइरहेका छन्,’ उनले सुनाइन् ।उनी थप्छिन्, ‘अहिले खेलाडीले आफूलाई अभ्यस्त राख्न सुरुआती दुई खेल हुने समयमै अभ्यास गरिरहेका छन् । यसले खेलाडीमा आफू अनुकूल बनाउने क्षमता बढाउने छ । त्यसैले हामी सबै अहिले जिम र टिम रणनीतिक बैठकमै जोड दिइरहेका छौं ।’"
क्लब विश्वकपको अन्तिम १६ मा डर्टमन्ड र इन्टर,सियाटल — ड्यानियल स्भेन्सनले पहिलो हाफमा गरेको एकमात्र गोलको मदतमा बोरुसिया डर्टमन्डले फिफा विश्वकप फुटबलमा बिहीबार उल्सन हुन्डाईलाई १–० ले पराजित गरेको छ । यस जितसँगै जर्मन टिम समूह ‘जी’ को विजेता बनेर अन्तिम १६ मा पुगेको छ ।समूह ‘ई’ मा इन्टर मिलानले रिभर प्लेटलाई २–० ले हरायो । यसले समूहमा पहिलो हुँदै इन्टर नकआउट चरण पुग्यो । युरोपेली च्याम्पियन्स लिगको उपविजेता इन्टरका लागि फ्रान्सिस्को इस्पोसोटी र एलसान्ड्रो बास्टोनीले गोल गरेका थिए । खेलको अन्त्यमा रिभर प्लेट ९ खेलाडीमा सीमित बनेको थियो । टोलीका लुकास मार्टिनेज र गोन्जालो मोन्टियल रातो कार्ड पाएर मैदान छाड्न बाध्य रहे । सोही समूहको अर्को खेलमा उरवा रेड डायमन्सलाई ४–० ले हराएर मोन्टेरी पनि अर्को चरण पुग्न सफल रह्यो ।इन्टर ७ अंकमा रह्यो भने मेक्सिकोको मोन्टेरीको ५ अंक भयो । अर्जेन्टिनी रिभर प्लेट ४ अंकमै सीमित रह्यो । उरवा रेड डायमन्सले कुनै पनि अंक बटुल्न सकेन र तीनै खेलमा हार आत्मसात् गर्‍यो । डर्टमन्डको लगातार दोस्रो जितपछि ३ खेलबाट ७ अंक भएको छ ।स्लेभन्सले ३६ औं मिनेटमा गरेको गोल नै निर्णायक साबित भयो । फ्लुमिनेस भने ६ अंकसहित दोस्रो स्थानमा रह्यो । टोलीले पनि नकआउट चरणको यात्रा निश्चित गर्‍यो । टोलीले सनडाउन्सलाई गोलरहित बराबरीमा रोकेको थियो । सनडाउन्सलाई भाग्यले साथ दिएन । टोली ४ अंकमै सीमित रहेर प्रतियोगिताबाट बाहिरिएको छ ।दक्षिण कोरियाली क्लब उल्सन भने अंकविहीन अवस्थामै रह्यो र टोलीले लिग चरणका सबै खेलमा हार सामना गर्‍यो । अब इन्टरले अर्को चरण प्रवेश गर्न फ्लुमिनेसको सामना गर्नेछ । डर्टमन्डले भने मोन्टेरीसँग खेल्नेछ ।
विम्बल्डन टेनिस अब कान्तिपुर म्याक्सबाट,"काठमाडौँ — विश्व टेनिसको प्रतिष्ठित प्रतियोगिता विम्बल्डनको नेपाली च्यानल कान्तिपुर म्याक्सले प्रत्यक्ष प्रसारण गर्ने भएको छ । ठूला अन्तर्राष्ट्रिय खेलकुद प्रतियोगिताहरू सबै नेपालीको घर–घरसम्म पुर्‍याउने क्रममा एउटा ऐतिहासिक उपलब्धिका रूपमा विम्बल्डन टेनिसको प्रत्यक्ष प्रसारणलाई लिएको कान्तिपुर टेलिभिजनका सीओओ सुरजसिंह ठकुरीले बताए ।दरबारमार्गस्थित हार्डरक क्याफेमा बिहीबार पत्रकार सम्मेलन गर्दै कान्तिपुर टेलिभिजनले विम्बल्डनको प्रत्यक्ष प्रसारणबारे जानकारी दिएको हो ।कान्तिपुर म्याक्सले भर्खरै सम्पन्न विश्व क्रिकेटको प्रभावशाली फ्रेन्चाइज लिग आईपीएलको प्रत्यक्ष प्रसारण गरेको थियो । विम्बल्डन टेनिस इंग्ल्यान्डको लन्डनमा यही जुन ३० देखि जुलाई १३ सम्म आयोजना हुनेछ । चार ग्रान्ड स्लाममध्ये सबैभन्दा प्रतिष्ठित प्रतियोगिता हो विम्बल्डन ।अस्ट्रेलियन र फ्रेन्च ओपनपछि तेस्रो ग्रान्ड स्लामका रूपमा हुने विम्बल्डनको इतिहास आफैंमा समृद्ध छ । सन् १८७७ देखि सुरु विम्बल्डन १ सय ४८ वर्ष लामो इतिहास बोकेको प्रतियोगिता हो । यो घाँसे कोर्टमा आयोजना हुने गर्दछ । विश्व खेलकुदमा लोकप्रिय र ठूलो धनराशिको पुरस्कार रहने खेलमा पर्दछ टेनिस । नेपालमा पनि टेनिसको इतिहास पुरानै छ । नेपाल टेनिस संघ स्थापना भएको नै ६ दशक बढी भइसक्यो । तर, अपेक्षाकृत यसले फड्को मार्न सकिरहेको छैन ।त्यही परिप्रेक्ष्यमा कान्तिपुर म्याक्सको पहल विम्बल्डनको प्रत्यक्ष प्रसारण गरेर दूरदराजका नेपाली खेलप्रेमीमाझ टेनिसलाई फैलाउने प्रयास रहेको सीओओ ठकुरी बताउँछन् । कान्तिपुर म्याक्सले पछिल्लो समय खेलकुद केन्द्रित टेलिभिजन च्यानलका रूपमा आफूलाई स्थापित गरिरहेको छ । पछिल्लो एक वर्षमा खेलकुदका थुप्रै राष्ट्रिय र अन्तर्राष्ट्रिय प्रतियोगिताको प्रत्यक्ष प्रसारण गरेको छ ।‘एकातर्फ खेलकुदका राष्ट्रिय प्रतियोगितालाई पनि उत्तिकै महत्त्व दिएका छौं भने अर्कोतर्फ अन्तर्राष्ट्रिय प्रतियोगिताको लोकप्रियता र ब्यापकता पनि बिर्सेका छैनौं । हाम्रो उद्देश्य राष्ट्रिय र अन्तर्राष्ट्रिय प्रतियोगितालाई सन्तुलित रूपमा अगाडि बढाउने नै हो,’ विज्ञप्तिमा भनिएको छ ।दुई साता लामो प्रत्यक्ष प्रसारणका क्रममा खेल सुरु हुनुअघि त्यसबारे विश्लेषण कार्यक्रम राखिने र त्यसमा नेपाली टेनिसका पुराना, नयाँ खेलाडीसहित टेनिससँग आबद्ध व्यक्तिहरूसँग कुराकानी गरिने जनाइएको छ ।नेपालका शीर्षस्थ टेनिस खेलाडीहरूले नेपाली टेलिभिजन च्यानलबाट विम्बल्डनको प्रत्यक्ष प्रसारण हुनुलाई ठूलो उपलब्धिको रूपमा बताए । पुरुष वरीयताका नम्बर एक खेलाडी प्रदीप खड्काले भने, ‘नेपाली टिभी च्यानलमा विम्बल्डन π यो हाम्रा लागि ठूलो कुरा हो, त्यसका लागि कान्तिपुर म्याक्स र प्रत्यक्ष प्रसारण ल्याउन मिहिनेत गर्नुहुने कान्तिपुर परिवारलाई धन्यवाद भन्न चाहन्छु ।’महिलातर्फ शीर्ष वरीयतामा रहेकी अभिलाषा विष्टले पनि युवा र नयाँ पुस्ताका लागि विम्बल्डनको प्रत्यक्ष प्रसारणले टेनिसको प्रवर्द्धनमा टेवा पुग्ने बताइन् । उनले कान्तिपुर टीभीमा विम्बल्डनको प्रत्यक्ष प्रसारण आउनुले टेनिस भन्ने खेल पनि हुँदोरहेछ भन्ने चासो बढ्ने र त्यसले सबैलाई आकर्षित गर्ने बताइन् । नम्बर दुई वरीयताकी सुनीरा थापा र नम्बर तीन वरीयताकी शिभाली गुरुङले पनि नेपालमा चर्चित बन्न नसकिरहेको टेनिस खेलले विम्बल्डन प्रत्यक्ष प्रसारणबाट ठूलो लाभ लिन सक्ने बताए ।नेपाल टेनिस संघकी अध्यक्ष तथा एनओसी उपाध्यक्ष ज्योति राणाले ग्रान्ड स्लाम नेपाली खेलाडीको पनि सपना हुने बताउँदै कान्तिपुर टीभी च्यानलबाट विम्बल्डन जस्तो प्रतिष्ठित प्रतियोगिताको प्रत्यक्ष प्रसारण गरिनुले नेपाली टेनिसलाई परोक्ष रूपमा फाइदा पुग्ने बताइन् ।काठमाडौं उपत्यकासहित अन्य सहरका होटल, रेस्टुरेन्ट, क्याफेहरूमा ठूलो पर्दामार्फत विम्बल्डनलाई देखाउन पनि प्रयास गरिने बताइएको छ ।"
ब्राउन सुगरसहित दुई जना पक्राउ,काठमाडौं — सशस्त्र प्रहरी बलले त्रिभुवन अन्तर्राष्ट्रिय विमानस्थलको द्वार नजिकै रहेको होटलबाट आज ४७ ग्राम ९ मिलिग्राम ब्राउनसुगरसहित दुई जनालाई नियन्त्रणमा लिएको छ ।सशस्त्र प्रहरी बलको इन्टेलिजेन्स ब्युरोको विशेष सूचनाको आधारमा सिरहाको सिरहा नगरपालिका–८ का ४० वर्षीय मोहम्मद अख्तर मिया र धनुषाको कमला नगरपालिका–८ बस्ने ४२ वर्षीय सामन यादवलाई नियन्त्रणमा लिइएको शसस्त्र प्रहरी प्रवक्ता कालिदास धौबजीले जानकारी दिए ।दर्शन नमस्ते इन होटलबाट किनबेच गर्ने तयारी गरिरहेको उनीहरुलाई नियन्त्रणमा लिएको हो । उनीहरुले विगत लामो समयदेखि धनुषाको विभिन्न ठाउँहरुबाट लागूऔषध ल्याई काठमाडौमा बेचविखन गर्दै आएको प्रारम्भिक अनुसन्धानबाट खुलेको छ ।
विपद्को बेला अग्रिम सामाजिक सुरक्षा प्रणाली अपनाउन सांसदहरूको जोड,"ललितपुर — विपद्को समयमा अग्रिम सामाजिक सुरक्षा प्रणाली अपनाउनुपर्ने एक कार्यक्रममा सहभागी संघीय संसद्का सांसदहरूले जोड दिएका छन्। सामाजिक सुरक्षा नागरिक समाज सञ्जालले ललितपुरमा आयोजना गरेको 'विपद् संवेदनशील सामाजिक सुरक्षा: अवस्था र आवश्यकता' विषयक राष्ट्रिय कार्यशालामा सांसदहरूले यस्तो बताएका हुन्।कार्यक्रममा सामाजिक सुरक्षा नागरिक समाज सञ्जालका अध्यक्ष तिलोत्तम पौडेलले विपद् र जलवायु संकटका प्रभावले आर्थिक तथा सामाजिक रूपमा पछाडि पारिएका समुदायहरूमाथि असमान रूपमा प्रत्यक्ष प्रभाव पारेको बताए । हालै सरकारले विपद् संवेदनशील सामाजिक सुरक्षा तथा राहत वितरण मापदण्ड-२०८१ नेपाल सरकारले पारित गरेको छ ।'सरकारले पारित गरेको मापदण्डको पूर्ण कार्यान्वयनका लागि अझ धेरै कामहरू गर्न बाँकी रहेको छ । जसमा कार्यविधिहरूको संशोधन, स्थानीय सरकार र अन्य सरोकारवालाको क्षमता विकास, सूचना प्रणालीको एकीकरण तथा साझेदारी संयन्त्रको स्पष्टता आवश्यक छ,' अध्यक्ष पौडेलले भने ।विपद् संवेदनशील सामाजिक सुरक्षा तथा राहत वितरण मापदण्ड-२०८१ केवल राहत वितरणको विषय मात्र नभएर पूर्वतयारी, सहनशीलता र सबैभन्दा जोखिममा परेका व्यक्तिहरूको दीर्घकालीन सुरक्षाको विषय भएको भन्दै अध्यक्ष पौडेलले यसको सफल कार्यान्वयनले मात्र मानव केन्द्रित, न्यायसङ्गत र समावेशी आपत्कालीन प्रतिक्रिया दिन सक्षम हुने उनले बताए । त्यस अवसरमा प्रस्तुति दिँदै राष्ट्रिय योजना आयोगका सदस्य डा.प्रकाशकुमार श्रेष्ठले सामाजिक सुरक्षाका कार्यक्रमबाट लाभान्वित हुनेहरूको सङ्ख्या हाल कुल जनसङ्ख्याको करिब ३२ प्रतिशत पुगेको बताए ।दिगो विकास लक्ष्य १.३ ले सन् २०३० सम्ममा सबैका लागि र खासगरी विपन्न तथा जोखिममा रहेका समुदायलाई समेट्ने गरी राष्ट्रिय परिवेश सुहाउँदो उपयुक्त सामाजिक संरक्षण प्रणालीको स्थापना र त्यसका लागि नवप्रर्वतनशील, लचिलो र प्रभावकारी प्रणालीको विकास गरी जोखिमको निरोध, न्यूनीकरण, प्रतिकार्य र क्षमता अभिवृद्धिमा जोड दिएको उनले बताए ।विपद् सेन्ट्रिक हुनुपर्ने अवस्था रहेको भन्दै उनले पछिल्लो समय सडक निर्माणले विपद् निम्त्याइरहेको बताए । यसैगरी राष्ट्रिय विपद् जोखिम न्यूनीकरण तथा व्यवस्थापन प्राधिकरणका सहसचिव रोशनीकुमारी श्रेष्ठले 'विपद्‌ संवेदनशील सामाजिक सुरक्षा तथा राहत वितरण मापदण्ड-२०८१' का बारेमा जानकारी दिँदै विद्यमान विपद् पीडित उद्धार तथा राहत सम्बन्धी मापदण्डले तत्काल राहत र पुनर्निर्माण मात्र समेटेकाले पुनर्लाभ तथा पुनर्स्थापना पनि समेट्न, सामाजिक सुरक्षा प्रणाली परिचालन गर्न, राहत वितरणमा स्थानीय तहको मुख्य भूमिकालाई सबल बनाउन र एकद्वार प्रणाली अवलम्बन गर्नका लागि (गैसस समेत) नयाँ मापदण्ड जारी गरिएको बताए ।विपद्‌को असर तुलनात्मक रूपमा गरिब तथा जोखिममा रहेका व्यक्ति, परिवार तथा समुदायमा बढी पर्ने भएकोले सामाजिक सुरक्षा कार्यक्रमले यी व्यक्ति तथा परिवार समेटेको उनको भनाई थियो । विपद् व्यवस्थामा सबै तहले काम गर्नुपर्ने उनको जोड थियो । 'प्रत्येक स्थानीय तहले जम्मा बजेटको ५ प्रतिशत विपद् व्यवस्थापनमा छुट्याउनुपर्ने कानुनी व्यवस्था छ । तर सबै पालिकाको क्षमता छैन, त्यो बढाउनुपर्ने आवश्यकता छ', उनले भने, 'डोजर लगाएको कारणले पहिरो गएर जोखिममा पर्‍यौँ भनेर कुनै उजुरी आएमा कारबाही गर्ने व्यवस्था छ । विपद्मा जोखिम मोलेर साहसिक रूपले उद्धार गर्ने उद्धारकर्तालाई पुरस्कृत गर्नेगरी तयारी पनि भइरहेको छ ।'कार्यक्रममा बोल्दै सांसद ईश्वरी घर्ती मगरले आपत्कालीन अवस्थामा छिटोछरितो र विपद् उत्तरदायी सामाजिक सुरक्षा प्रणालीमा रूपान्तरण गर्न आवश्यक रहेको बताइन् । सामाजिक सुरक्षा प्रणालीमा लचिलोपनमा रूपान्तरण गर्न आवश्यक रहेको भन्दै सांसद घर्तीमगरले भनिन्, 'आपत् परेमा अग्रिम सामाजिक सुरक्षा प्रणाली अपनाउन आवश्यक छ । स्थानीय तहलाई बलियो र सशक्त बनाउन आवश्यक छ । त्यसका लागि जनप्रतिनिधिलाई प्रशिक्षित गर्न आवश्यक छ । हामीले वित्तीय तयारीमा पनि विशेष जोड दिन आवश्यक छ । किनभने वित्तीय तयारी नहुँदा उचित समयमा उचित राहत वितरण भइरहेको हुँदैन ।'यसैगरी सार्वजनिक, निजी, सहकारी र गैरसरकारी क्षेत्रबीचमा उचित समन्वयको आवश्यकता औँल्याउँदै उनले यी क्षेत्रहरूलाई पनि सहभागी हुन सक्ने नीति बनाउन आवश्यक रहेको बताइन्। त्यस्तै विपद्को बेलामा समावेशी नीति अपनाउन आवश्यक रहेको भन्दै जसले गर्दा ती वर्गलाई पहिलो प्राथमिकता दिन सकिने बताइन्।यसैगरी सांसद रञ्जु झाले सामाजिक सुरक्षालाई पहिलो प्राथमिकता दिनुपर्ने बताइन्। 'विपद्‌बाट सबैभन्दा बढी महिला, बालबालिका, ज्येष्ठ नागरिक र अपाङ्गता भएका व्यक्तिहरू पीडित हुने गर्छन् । त्यसैले हामी यतातिर सबैभन्दा बढी केन्द्रित हुन आवश्यक छ । यही वर्ग सबैभन्दा बढी विपद्बाट पीडित हुने भएकोले हामीले यसतर्फ ध्यान दिन आवश्यक छ', सांसद झाले भनिन्।सांसद तारा लामा तामाङले विपद्को राहत वितरण कार्यमा नागरिकलाई सहभागी गराउनुपर्ने बताए । सांसद पुष्पबहादुर शाहले सामाजिक सुरक्षा र विपद् जोखिम न्यूनीकरणका लागि तीनै तहको उचित समन्वय र सहकार्य जरुरी रहेको बताए । अर्का सांसद कल्पना मियाँ कुसारीले विपद्को बेलामा सबै क्षेत्र तथा निकाय संवेदनशील भएर लाग्नुपर्ने आवश्यकता रहेको बताउँदै समन्वय पनि उत्तिकै हुनुपर्ने बताइन्।सांसद सीता रानाले भू-कम्पको समयमा कतिपयले कमाउने अवसरको रूपमा समेत लिँदा पीडित झन् पीडित हुने अवस्था रहेको बताइन्। त्यस अवसरमा बोल्दै महिला, बालबालिका तथा ज्येष्ठ नागरिक मन्त्रालयका सहसचिव चक्रबहादुर बुढाले विपद् उद्धार तथा राहत वितरणको कार्यमा सबै निकायबीच समन्वयको आवश्यकता औँल्याए ।"
लागूपदार्थ दुर्व्यसनविरुद्ध विद्यार्थीलाई सचेतना,"काठमाडौँ — युवामा बढ्दो लागुऔषध प्रयोग र यसको निवारणका निमित्त काठमाडौं बागबजार–२८ स्थित शहीद शुक्र माध्यमिक विद्यालयमा बिहीबार सचेतना कार्यक्रम आयोजना गरिएको छ।तारकेश्वर–१ मा रहेको नमोबुद्ध ड्रग एन्ड अल्कोहल ट्रिटमेन्ट एन्ड रिहाब्लिटेसन सेन्टर र श्री महाँकाल बागबजार क्लबको सहआयोजनामा विद्यार्थी र स्थानीय युवाहरूलाई लागूपदार्थ दुर्व्यसनविरुद्ध जनसचेतना स्वरुप लागुऔषधले मानसिक, शारीरिक तथा सामाजिक कुराहरूमा ल्याउने हलचलबारे प्रकाश पारिएको थियो।लागूपदार्थ दुर्व्यसन समस्या भएपनि यसको उपचार सम्भव रहेको रिहाब्लिटेसनका परामर्शदाता तथा अध्यक्ष निशान देउलाले बताए । उनले भने, ‘कुलतमा फस्नु भनेको आफ्नै जीवन नर्कमा पुर्‍याउनु सरह हुन्छ तर बेलैमा यसबारे सचेतना भएमा साथै कुलतमा रहेकाहरुलाई बेलैमा सुधार केन्द्रहरुमा लगेमा यसको रोकमथाम हुन सक्छ।’कार्यक्रममा देउलाले लागुपदार्थ दुर्व्यसनमा फसेकाहरुको उपचारका रुपमा मनोपरामर्श, आफ्नै मनोबल र परिवारको साथ आवश्यक रहने कुरा उल्लेख गरेका थिए ।सोही कार्यक्रममा लगत्तै विद्यार्थीहरुले लागु औषधको सेवन सेवन नगरौं भन्ने प्लेकार्डसहित बागबजार परिक्रमा गरेका थिए ।तारकेश्वरमा रहेको नमोबुद्ध रिहाब्लिटेसन २०७५ सालमा स्थापना भएको हो। संस्थाले हालसम्म काठमाडौं,ललितपुर,नुवाकोट र चितवनका विभिन्न स्कुलहरूमा लागुपदार्थ दुर्व्यसनीविरुद्ध सचेतना कार्यक्रम सम्पन्न गरिसकेको छ ।जुन २६ लागूपदार्थ दुर्व्यसनविरुद्धको अन्तर्राष्ट्रिय दिवसका रुपमा यसबारे सचेतना एवं जानकारी दिने हेतुले विविध कार्यक्रमको आयोजना गरिन्छ ।"
विदेश पठाइदिने भन्दै ५८ लाख ठगी गर्ने दुई जना पक्राउ,"काठमाडौँ — वैदेशिक रोजगारीमा युके र कतार पठाइदिने भन्दै ५८ लाख रुपैयाँ ठगी गरेको अभियोगमा प्रहरीले दुई जनालाई पक्राउ गरी सार्वजनिक गरेको छ ।दोलखा बैतेश्वर गाउँपालिका–३ का ३१ वर्षीया नवीना दाहाल घिमिरे र सर्लाही कौडेना गाउँपालिका–४ का ४३ वर्षीय लछुमन साह तेलीलाई पक्राउ गरी सार्वजनिक गरिएको काठमाडौँ उपत्यका अपराध अनुसन्धान कार्यालयका सूचना अधिकारी एवं प्रहरी उपरीक्षक काजीकुमार आचार्यले जानकारी दिए ।उनले भने, 'पक्राउ परेकामध्ये नविनाले युके पठाइदिने भन्दै दुई जनाबाट रु ५२ लाख र लछुमनले कतार पठाइदिने भन्दै तीन जनाबाट रु छ लाख लिई सम्पर्कविहीन भएका भन्ने पीडितको उजुरीका आधारमा निजहरूलाई काठमाडौँबाट पक्राउ गरिएको हो ।'पक्राउ परेकालाई आवश्यक अनुसन्धान तथा कारबाहीका लागि वैदेशिक रोजगार विभाग ताहाचल पठाइएको सूचना अधिकारी आचार्यले बताए ।"
विष्णुमतिमा गाडीसहित बगेकी महिलाको उद्धार,काठमाडौँ — काठमाडौँको टोखामा गएराति गाडीसहित बगेकी एक महिलाको प्रहरीले उद्धार गरेको छ । राति १० बजेको समयमा काठमाडौँको टोखा नगरपालिका–६ ग्राण्डी अस्पताल पछाडि विष्णुमति खोला किनाराबाट बा प्र०१–०३१ च ६१४१ नम्बरको निजी कार अचानक खोलामा खसेको थियो ।काठमाडौँको धुम्बाराही बस्ने अङ्कुश सिंहले चलाएको कारबाट भावना ओली गाडीसहित बगेकी थिइन् ।चालक खोला किनारामा हामफाल्न सफल भएका थिए भने गाडीभित्र सवार ओलीलाई खोलाले बगाएको थियो । बाँनियाटार पुलमा आइपुगी गाडी अड्किएको अवस्थाबाट महिलाको उद्धार गरिएको प्रहरी पसिर काठमाडौँका प्रवक्ता एवं प्रहरी उपरीक्षक अपिलराज बोहराले जानकारी दिए।उनका अनुसार उद्धार गरिएकी महिला दाङ घर भई हाल टोखा बस्दै आएका थिए। उनलाई प्रहरीले स्थानीयको सहयोगमा उद्धार गरी उपचारका लागि ग्रिनसिटी अस्पताल पठाएको छ ।क्रेनको सहायताले खोलाभित्र रहेको कारसमेत बाहिर निकाली प्रहरी प्रभाग नयाँ बसपार्कमा राखिएको प्रहरीले जनाएको छ ।
काठमाडौँ उपत्यकामा लागूऔषध दुर्व्यवसनीको बिगबिगी छ : प्रहरी महानिरीक्षक थापा,"काठमाडौँ — नेपाल प्रहरीका प्रहरी महानिरीक्षक दीपक थापाले काठमाडौँ उपत्यकामा लागूऔषध दुर्व्यवसनीको बिगबिगी रहेको बताएका छन्।उनले लागूऔषध नियन्त्रणका लागि सबैको ऐक्यबद्धता आवश्यक हुने बताए। बिहीबार काठमाडौंमा लागूऔषध दुरुपयोग तथा अवैध ओसारपसारविरुद्धको अन्तर्राष्ट्रिय दिवसको अवसरमा आयोजित कार्यक्रममा बोल्दै उनले यस्तो बताएका हुन्।उनले काठमाडौं उपत्यकामा लागूऔषधको बिगबिगी बढिरहेको बताए। त्यसलाई मध्यनजर गरी नेपाल प्रहरीले काठमाडौं उपत्यका प्रहरी कार्यालयले काठमाडौं उपत्यकाभर लागूऔषध रोकथाम र नियन्त्रणको अभियानलाई सशक्त ढंगले अघि बढाइरहेको बताए।सबै पालिका, सबै तह तप्का र विद्यालय तहमा लागूऔषध विरुद्धको अभियानमा सचेतनामुलक कार्यक्रम लिएर अघि बढिरहेको बताए। लागूऔषधको डिमाण्ड र सप्लाईलाई नियन्त्रण कसरी गर्ने भनेर योजना बनाइ अघि बढ्न जरुरी रहेको बताए। नेपाल प्रहरीले चालु आर्थिक वर्षको जेठ महिनासम्ममा अघिल्लो आर्थिक वर्षमा भन्दा गाँजा ६५ प्रतिशत, अफिम ७७ प्रतिशत, हिरोइन ७९, अन्य औषधिजन्य लागुपदार्थ ५३ प्रतिशतले बरामद गरेको जानकारी दिए।उनले भने, ‘काठमाडौं उपत्यकामा लागूऔषधको बिगबिगी बढिरहेको छ। अहिले काठमाडौं उपत्यका प्रहरी कार्यालयले काठमाडौं उपत्यकाभर हामीले लागूऔषध रोकथाम र नियन्त्रणको अभियानलाई सशक्त ढंगले अघि बढाइरहेका छौँ । हामीले सबै पालिका, सबै तहतप्का र विद्यालय तहमा हामीले लागुऔषध विरुद्धको अभियानमा सचेतनामुलक कार्यक्रम लिएर जाँदैछौँ । सबैको ऐक्यबद्धता भए लागूऔषध दुर्व्यवसनी हामी नियन्त्रण गर्न सक्छौँ । डिमाण्ड र सप्लाईलाई नियन्त्रण कसरी गर्ने भनेर हामीले कार्यक्रम बनाउन जरुरी छ। नेपाल प्रहरीले चालु आर्थिक वर्षको जेठ महिनासम्ममा अघिल्लो आर्थिक वर्षमा भन्दा गाँजा ६५ प्रतिशत, अफिम ७७ प्रतिशत, हिरोइन ७९, अन्य औषधिजन्य लागुपदार्थ ५३ प्रतिशतले बरामद गरेको छ ।’उनले लागूऔषधको न्युनीकरण, रोकथाम र नियन्त्रणको विषय गम्भीर बन्दै गइरहेको बताए। लागूऔषधको नियन्त्रण र निवारणमा समयमै सबै एकजुट हुन नसके उत्पादनशील र सिर्जनशील युवा जनशक्ति गुमाउनुपर्ने अवस्था रहेको बताए।"
खोल्सामा आएको बाढीले बगाएर सव-इञ्जिनियरको मृत्यु,"ललितपुर — ललितपुरको दक्षिणपूर्वी भेगमा रहेको महाँकाल गाउँपालिका–६ ठुलादुर्लुङमा खोल्सामा आएको बाढीले बगाएर सवइञ्जिनियर सविन दाहालको मृत्यु भएको छ ।महाँकाल गाउँपालिका–६ का अध्यक्ष विनोद चौलागाईंले दिएको जानकारीअनुसार बुधबार साँझ ठुलादुर्लुङस्थित भर्‍याङखोल्सामा आएको बाढीले बगाउँदा महाँकाल–४ कालेश्वर स्थायी ठेगाना भई ललितपुर महानगरपालिका–२९ हरिसिद्धी बस्ने २१ वर्षीय सविन दाहालको मृत्यु भएको हो ।'खोल्सामा साँझ अन्दाजी ७:३० बजेतिर आएको बाढीले बगाएर मृत्यु भएको हो, हामीले बेलुकी १० बजेतिर खोजी गर्दा थाहा पाएर मृतकको शवलाई पत्ता लगायौँ, यहाँका सबै सडक बन्द छन्, हामीले नेपाली सेनालाई खबर गरेर हेलिकप्टर मगाएका छौँ,' उनले भने।"
काठमाडौं महानगरको कार्यपालिका बैठक बहुमत दलले बोलाउने चेतावनी,"काठमाडौँ — काठमाडौं महानगरपालिकाको कार्यपालिका बैठक बुधबार पनि बस्न सकेन । महानगरपालिकाको आर्थिक वर्ष २०८२/८३ को नीति, कार्यक्रम तथा बजेट ल्याउने विषयमा अन्योल कायम रह्यो ।काठमाडौं महानगरपालिका–१७ का वडाध्यक्ष एवं प्रवक्ता नवीन मानन्धरले मेयर बालेन्द्र शाह र उपमेयर सुनिता डंगोलले दुईभित्र कार्यपालिका बैठक नबोलाएमा बहुमत दलका वडाध्यक्षहरु मिलेर बैठक बोलाउने चेतावनी दिएका छन् ।उनले स्थानीय सरकार सञ्चालन ऐन २०७४ ले बहुमत दलका वडाध्यक्षहरु मिलेर बैठक बोलाउन सक्ने प्रावधान रहेकाले मेयर शाह र उपमेयर डंगोललाई दुई दिनको अल्टिमेटम दिएको बताए । ‘मेयर, उपमेयरको विवादका कारण जनताको बजेट रोक्नु भएन,’ उनले भने, ‘अब आउने नगरसभाको नेतृत्व नेपाली कांग्रेसले गर्छ ।’काठमाडौं महानगरको ४२ सदस्यीय कार्यपालिकामा कांग्रेस (२६ सिट) को बहुमत छ । एक सय ६२ सदस्य नगर सभामा पनि कांग्रेस (९७ सिट) को बहुमत छ ।काठमाडौंका मेयर बालेन, उपमेयर सुनिता डंगोल र प्रमुख प्रशासकीय अधिकृत सरोज गुरागाईंबीचको टकराबका कारण महानगरले पहिलो पटक समयमा बजेट ल्याउन नसकेको हो ।काठमाडौं टावर भवन निर्माणको नक्सा स्वीकृतको विषयलाई लिएर भएको विवादका कारण कार्यपालिकाको बैठक गत पुसदेखि बसेको छैन । प्रमुख प्रशासकीय अधिकृत गुरागाईंमाथि काठमाडौं टावर भवन निर्माणको नक्सा प्रक्रिया नै पूरा नगरी स्वीकृत गरेको आरोप छ । यस विषयमा अख्तियार दुरुपयोग अनुसन्धान आयोगले छानबिन गरिरहेको छ ।"
वर्षाका कारण फोहर व्यवस्थापनमा समस्या हुँदैन : काठमाडौं महानगर,"काठमाडौँ — काठमाडौँ महानगरपालिकाले वर्षातका कारण विगतका वर्षमाजस्तो यस वर्ष फोहर व्यवस्थापनमा समस्या नहुने जनाएको छ ।वर्षाको समय सुरू भएसँगै विगतका वर्षमा नागरिकले लामो समयसम्म फोहर व्यवस्थापन नहुँदा निकै समस्या भोग्नुपरेको थियो ।यस वर्ष भने महानगरले वर्षायाम सुरू भएसँगै फोहर व्यवस्थापनका लागि विगतका वर्षमा हुने समस्या समाधान भइसकेकाले सहज हुने जनाएको छ । वातावरण व्यवस्थापन विभागका प्रमुख सरिता राईका अनुसार विगतका वर्षमा पटक–पटक समस्या आउने तीन पिप्लेदेखि अन्तिम फोहर व्यवस्थापनस्थल बञ्चरेडाँडासम्मको सडक मर्मतको काम भइसकेकाले फोहर व्यवस्थापनका लागि सहज हुन्छ ।उनले भनिन्, 'विगतमा फोहर व्यवस्थापन गरिँदै आएको स्थान सिसडोलमा पनि विगतको फोहरलाई (क्यापिङ्) माटोले छोपेर मिलाउने काम गरिसकेको र सडक मर्मतको काम पनि भइसकेकाले फोहरकै कारण नागरिकले सास्ती खेप्नुगर्दैन ।' राईका अनुसार तीन पिप्लेदेखि सिसडोलसम्म केही स्थानमा पहिरो जाने गरेकामा ती स्थानमा पर्खाल निर्माण गरिएकाले नियमित पानी परे पनि समस्या हुँदैन ।महानगरका कूल ३२ वडामध्ये भित्री नौ वडाबाहेक अन्यमा निजी कम्पनीको सहकार्यमा फोहर व्यवस्थापन हुँदै आएको छ । हरेक दिन उपत्यकाबाट एक हजार ६०० मेट्रिकटन फोहर बञ्चरेडाँडामा व्यवस्थापन हुँदै आएको छ । काठमाडौँ उपत्यकाका १८ स्थानीय तहमध्ये सबैभन्दा बढी महानगरको ५०० मेट्रिक टन बञ्चरेडाँडा लग्ने गरिएको छ । निजी क्षेत्रबाट व्यवस्थापन हुने र महानगरको गरी दैनिक कम्तीमा २०० गाडीले फोहर ओसार्ने गरेको छ ।सुरूमा गोकर्ण, सिसडोल हुँदै अहिले बञ्चरेडाँडामा फोहरको अन्तिम व्यवस्थापन हुँदै आएको छ । विसं २०६८ मा सरकारले जारी गरेको फोहरमैला व्यवस्थापन ऐन र २०७७ मा महानगरले जारी गरेको वातावरण तथा प्राकृतिक स्रोत संरक्षण ऐनबमोजिम सहरी सरसफाइ र स्वच्छताका लागि फोहरलाई स्रोतमै छुट्याउने दायित्व उत्पादकको हुने कानुनी व्यवस्था छ ।यसअनुसार उत्पादकले भान्सामा जैविक र अजैविक फोहरलाई छुट्टाछुट्टै भाँडामा राख्नुपर्ने हुन्छ । पछिल्लो समय महानगरले बञ्चरेडाँडामा लग्ने फोहर घटाउनका लागि ३२ वडालाई छ क्षेत्रमा निर्धारण गरेर फोहर वर्गीकरणको काम गरिरहेको छ ।"
परीक्षार्थी बनेर काकाको परीक्षा दिन गएका भतिजा पक्राउ,"काठमाडौँ — नक्कली परीक्षार्थी बनेर आफ्नै काकाको परीक्षा दिन गएको आरोपमा जुम्लाका केशव रोकाया पक्राउ परेका छन् ।काठमाडौँ महानगरपालिका–१४ स्थित जनप्रशासन क्याम्पसमा मंगलबारको एमपीए तेस्रो सेमेस्टरको परीक्षामा काका दानबहादुर रोकायाको तर्फबाट परीक्षामा सहभागी भएको आरोपमा जुम्ला चन्दननाथ नगरपालिका–८ घर भई काठमाडौँ महानगरपालिका–४, धुम्बाराहीमा बसोबास गर्दै आएका २६ वर्षीय केशव रोकायालाई प्रहरीले पक्राउ गरेको हो ।क्याम्पसले दिएको जानकारीका आधारमा प्रहरी वृत्त कालीमाटीबाट खटिएको टोलीले उनलाई पक्राउ गरेको हो । पक्राउ परेका केशवमाथि शिक्षासम्बन्धी कसुर अन्तर्गत मुद्दा दर्ता गरी अनुसन्धान थालिएको जिल्ला प्रहरी परिसर काठमाडौँका सूचना अधिकारी प्रहरी उपरीक्षक अपिलराज बोहराले जानकारी दिए ।उनका अनुसार शिक्षासम्बन्धी कसुर मुद्दामा जिल्ला प्रशासन कार्यालय काठमाडौँबाट ५ दिनको म्याद थप अनुमति लिएर अनुसन्धान अघि बढाइएको छ ।"
एलिना र समीक्षालाई कलाकारदेखि राजनीतिज्ञसम्मको साथ,"काठमाडौँ — गायिकाद्वय समीक्षा अधिकारी र एलिना चौहानले आफूहरूमाथि सामाजिक सञ्जालमा अभद्र र अशिष्ट शब्द लेख्नेहरूको प्रोफाइल अहिले भटाभट सार्वजनिक गरिरहेका छन् ।उनीहरूको यो अभियानलाई विस्तारै धेरैले समर्थन जनाइरहेका छन् । अभिनेता दीपकराज गिरीदेखि प्रधानमन्त्री केपी शर्मा ओलीसम्मले उनीहरूको कदममाथि समर्थन जनाइरहेका छन् ।शनिबार प्रधानमन्त्री केपी शर्मा ओलीले आफ्नो फेसबुकमार्फत ‘साहसी छोरीहरू’ भन्दै समीक्षा र एलिनाको फोटो पोस्ट गरे ।उनले लेखे, ‘आफू राम्रो देखिन अरूको दोष खोजेर गाली गर्ने, जस्तो कुराको पनि विरोध नै गर्ने र सराप्ने परपीडक प्रवृत्तिबाट समाजलाई बचाउनुपर्छ । समाजलाई उत्तेजनाले गाइड गरेर गलत बाटोतर्फ डोर्‍याउन नदिन र विवेकतर्फ फर्काउन गाली गर्नेहरूलाई सार्वजनिक गरिदिने यी दुई गायिकाको तरिका सही लाग्यो । समाजको हरेक सकारात्मक पहलकर्ताले गाली पाउने प्रवृत्ति अति भइसक्यो । राम्रो गर्न खोज्नेले हिम्मत हार्नु हुँदैन ।’एलिनाले ओलीको पोस्टमा कमेन्ट गर्दै यस्ता मानिसहरूका लागि कडा नियमन बनाउन आग्रह गरिन् ।अभिनेता दीपकराज गिरीले आफूलाई यी दुवै गायिका मनपर्ने बताउँदै सानै उमेरमा उनीहरू कठिन पीडा भोगे पनि त्यहाँबाट घुँडा टेक्दै यहाँसम्म आएकोमा गर्व अनुभूत गरे ।उनले फेसबुकमा लामो पोस्टमार्फत् लेखेका छन्, ‘आफूले समाजको लागि, परिवारको लागि, राष्ट्रको लागि दुई कौडीको काम नगर्ने, तर जो काम गर्नेहरू छन् तिनीहरूलाई नैतिकता सिकाउने, गालीगलौज गर्ने, अभद्रता देखाउने , चरित्रमाथि औँला उठाउने ! यस्तै चलिआएको छ…।’ यसरी अभद्र व्यवहार गर्नहरूविरुद्ध साइबरमा जाँदा पनि कानुनले केही पहल नगर्ने गुनासो उनको पोस्टमा थियो ।‘…ठूला नेतालाई गाली गर्‍यो भने समातेर तु कारबाही सुरू गरिहाल्ने तर अन्य मानिसलाई गरिएको गाली गलौचको त रिपोर्ट भए पनि कस्ले सुन्ने…?’ दीपकले थपे । उनले तीविरुद्ध दुई गायिकाले चलाएको अभियानको तारिफ गरे । ‘तिमीहरूले सामाजिक सञ्जालमै उनीहरूका हर्कत उदाङ्गो पार्ने जुन अभियान चलायौ त्यो एकदमै प्रशंसनीय छ ! दुवै जनालाई शुभकामना,’ दीपकले लेखेका छन् ।अभिनेत्री केकी अधिकारीले पनि आफ्नो फेसबुकमा उनीहरूको अभियानप्रति ऐक्यबद्धता जनाउँदै लेखेकी छन्, ‘भन्छन् नि, अति गर्नु तर अत्याचार नगर्नु ! अत्याचारको मुल्य चुकाउनैपर्छ ।’ त्यसैगरी लेखक, संगीतकर्मी, कलाकार, राजनीतिज्ञहरूले सामाजिक सञ्जालमार्फत उनीहरूप्रति ऐक्यबद्धता जनाइरहेका छन् ।यसरी आफ्नो अभियानमाथि धेरैको साथ र सहयोग पाउँदा एलिनाको मन अहिले शान्त भएको छ । ‘यो आइडिया पहिले नै लगाउनुपर्ने रहेछ । कम्तीमा अरुको लागि पनि उदाहरण भइरहेको छ । यो गर्‍यो भने ट्रोलको सिकार त हुनुपर्दैन,’ एलिना भन्छिन् ।अहिले एलिनालाई धेरै जनाको फोन र मेसेजमार्फत शुभेच्छा आइरहेको छ । ‘गम्भीर विष्ट, बद्री पंगेनी लगायत थुप्रै दाइदिदीहरूले अहिले फोन गरेर शुभेच्छा प्रकट गरिरहनुभएको छ । पहिला गाली गर्नेहरूले पनि अहिले सपोर्ट गर्नेगरी भिडियो हालिरहेका छन् । एउटा सकारात्मक ऊर्जा जागेको छ,’ एलिना भन्छिन् ।यसअघि पनि थुप्रै महिला सेलिब्रिटी ट्रोल र सामाजिक सञ्जालमा दुर्व्यवहारको सिकार बनेका थिए । अभिनेत्री सुरक्षा पन्तमाथि विचार व्यक्त गरेकै कारण सामाजिक सञ्जालमा गाली र दुर्व्यवहार बर्सिइरहँदा उनको समर्थनमा अभिनेत्री ऋचा शर्माले पोस्ट हालेकी थिइन् ।पोस्ट हालेलगत्तै उनीमाथि सामाजिक सञ्जाल र मेसेजहरूमा असभ्य शैलीमा धम्की आउन थाले । त्यतिबेला ऋचाले उनीहरूको पोस्टसहित राखेर प्रोफाइल सार्वजनिक गरेकी थिइन् । प्रोफाइल सार्वजनिक गर्नासाथ उनलाई धम्की दिनेहरूले माफी मागेका थिए ।त्यही कदम गायिका समीक्षाले पनि अपनाइन् । व्यक्तिगत जीवनमाथि प्रहार गर्नेगरी असभ्य टिप्पणी गर्नेहरू त्यसपछि समीक्षालाई माफी माग्न थाले ।ट्रोलको सिकार भइरहेकी एलिनाले पनि त्यसपछि यही उपाय उपयुक्त ठानिन् । ‘केही गल्ती नगरी पनि अरुको अपमान र गाली किन खाने ? अति भएपछि बाध्य भयौँ,’ एलिना भन्छिन् ।"
‘यो मन त मेरो नेपाली हो’ को ट्रेलर सार्वजनिक,"काठमाडौँ — ‘यो मन त मेरो नेपाली हो’ फिल्मको ट्रेलर सार्वजनिक भएको छ ।ट्रेलरमा नयाँ पुस्तालाई नेपाली भाषा, संस्कार-संस्कृतिबारे ज्ञान दिने र यसको संरक्षणको लागि गर्ने संघर्ष देखाइएको छ ।फिल्मले नेपाली भाषा, साहित्य, कला, यसको इतिहासलाई उजागर गरेको निर्देशक मित्र प्रधानले बताए ।असार २७ गतेबाट प्रदर्शनमा आउन लागेको फिल्ममा रोशन श्रेष्ठ, विजय बराल, विल्सन विक्रम राई, बुद्धि तामाङ, आयुषा समाल, नारायण खाती, भुपेन्द्र लिङ्देन ‘मन्त्री’, सुवास भण्डारी, विजय सुब्बा, विजिता परियार, देवराज राजवंशी, भानुभक्त सिटौला लगायतको अभिनय रहेको छ ।"
'नेपाल-अमेरिका अन्तर्राष्ट्रिय चलचित्र महोत्सव २०२५' सुरु,"काठमाडौँ — अमेरिकाको मेरिल्यान्डमा 'नेपाल-अमेरिका अन्तर्राष्ट्रिय चलचित्र महोत्सव २०२५' सुरु भएको छ । मीन भाम निर्देशित फिल्म 'शाम्बाला' देखाउँदै महोत्सव सुरु भएको हो ।महोत्सवमा नेपाल, अमेरिका, इरान, मेक्सिको, साउदीलगायत १५ देशका फिचर फिल्म, वृत्तचित्र, छोटा चलचित्र र एनिमेसन गरी ३१ फिल्म प्रदर्शन हुनेछन् । चार दिनसम्म चल्ने महोत्सवका फिल्म एएफआई सिल्भर थिएटरका साथै ग्रिनबेल्ट सिनेमा थिएटरमा समेत प्रदर्शन हुनेछ । महोत्सवको समापन दीपक रौनियार निर्देशित फिल्म 'पूजा सर'को प्रदर्शनसँगै हुनेछ ।'शाम्बाला'को प्रदर्शनपश्चात भएको अन्तरक्रियामा कलाकारसँग गरिएको कामबारे मीनले अनुभव सुनाए । 'प्रमुख भूमिका गर्नु भएकी बहिनीसँग काम गर्न हामीले उहाँलाई ५ वर्षसम्म हेर्‍यौं । हरेक महिना दुई चोटी उहाँलाई म घरमा खाना खान बोलाउँथेँ । मलाई उहाँका भित्री रहस्य बुझ्नु थियो,' मीनले भने, 'उहाँलाई कसरी चरित्रलाई ल्याउन सकिन्छ भनेर यसरी काम गरियो । यहाँ उहाँसँगै केही कलाकार बाहेक अन्य त नन एक्टर थिए । त्यतिबेला डोल्पामा क्लोज क्याम्प गर्‍यौं, जहाँ उहाँहरुले फोन पनि गर्न पाउनुहुन्थेन । उहाँहरुमा अभिनयका लागि भोक थियो ।'"
एकदेव लिम्बू र नेहा कक्करको स्वरमा 'झिम झिम',"काठमाडौँ — एकदेव लिम्बूको गीत 'झिम झिम'को हिन्दी रिमेक युट्युबमा सार्वजनिक भएको छ । यो गीतमा एकदेवसँगै चर्चित भारतीय गायिका नेहा कक्करको पनि स्वर समावेश छ ।नेहाले गीतको चर्चित अन्तरा, 'मृग नयनी…'लाई नेपाली भाषामै गाएकी छन् । त्यस्तै गीतका अन्य अन्तरालाई हिन्दीमै एकदेवले गाएका छन् । 'झिम झिम'बोलको स्थायीलाई भने नेपाली भाषामै समेटिएको छ । नेहाले पनि यो स्थायीलाई नेपाली शब्दमै गाएकी छन् । प्लेडिएफएफ नामक युट्युबबाट सार्वजनिक गरेको गीतमा रजत नागपालको संगीत छ ।गीतका शब्द एकदेवसँगै राना सोतालले मिलेर लेखेका हुन् । स्नेहा सेट्टी कोलीले निर्देशन गरेको गीतको भिडियोमा कलाकार ऋतविक साहोरे र अभिनेत्री प्रिया वारियरको अभिनय छ । गीतको भिडियोमा यी दुई कलाकारले यस्ता चरित्रमा अभिनय गरेका छन्, जो विवाह हुँदै गरेको समारोहमा भेटिएका छन् ।यसअघि सुशान्त केसीको 'बार्दली'बोलको गीतको हिन्दी रिमेक गरिएको थियो ।"
सामाजिक सञ्जालमा दुर्व्यवहारविरुद्ध दुई गायिकाले उठाएको कदम,"काठमाडौँ — गायिका समीक्षा अधिकारीले केही दिनअघि आफूलाई सामाजिक सञ्जालमा अभद्र व्यवहार गर्ने व्यक्तिको 'प्रोफाइल' फेसबुकमार्फत सार्वजनिक गरिन् ।अशोक कोइराला नामको अकाउन्टबाट गरिएको प्रोफाइल र टिप्पणी सार्वजनिक गरेपछि ती व्यक्तिले समीक्षालाई मेसेजमार्फत माफी मागे । समीक्षाले माफी मागिएको मेसेजको स्क्रिनसट सार्वजनिक गर्दै आफूले माफी दिएको र ती व्यक्तिको पोस्ट हटाएको जानकारी दिइन् ।समीक्षाले लेखिन्, 'माफीको दायरालाई मैले नाघ्न सकिनँ । त्यसैले उहाँलाई माफ गरेँ । अरूलाई चाहिँ आफ्नो व्यक्तित्व चिनाउनुअघि आफूलाई चिन्नुहोस् । सङ्घर्षको मैदानमा लड्दै उठेकी मान्छे म, अरूलाई लडाउँछु भन्दा आफू पनि लडिन्छ भन्ने सबैले ख्याल गर्नुहोस् ।'समीक्षाले यसरी पोस्ट राख्न थालेपछि उनीमाथि अश्लील र अपाच्य टिप्पणी गर्नेहरू हच्किन थालेका छन् । यद्यपि तुलनात्मक रूपमा कम भए पनि अपाच्य टिप्पणी आउन भने रोकिएका छैनन् ।गायिका एलिना चौहानले पनि समीक्षाले सुरु गरेको कदमलाई पछ्याउँदै बुधबारदेखि सोही उपाय अपनाएकी छन् । लामो समयदेखि साइबर दुर्व्यवहार खेपिरहेकी एलिनाका अनुसार यसपटक भने स्थिति असह्य भयो । उनले भनिन्, 'मैले त सहूँला तर मेरो आमालाई, परिवारलाई कस्तो असर पर्छ ?'समीक्षाले प्रोफाइल सार्वजनिक गर्न थालेपछि एलिनालाई लागेको थियो, अब मलाई यस्ता कमेन्ट आउन बन्द होलान् तर त्यसो भएन । एलिनाको सम्बन्ध विच्छेद वा पूर्वपतिको सन्दर्भ जोडेर आउने अपाच्य कमेन्टले उनलाई निकै चिन्तित बनायो । उनले आफूलाई सामाजिक सञ्जालमा अश्लील टिप्पणी गर्नेहरूको प्रोफाइल लगातार सार्वजनिक गरिरहेकी छन् । यसरी राखेपछि ८० प्रतिशत नकारात्मक कमेन्ट आउन छाडेको उनले बताइन् ।समीक्षाले पनि आफूलाई असह्य भएपछि सार्वजनिक रूपमा प्रोफाइल राख्न बाध्य भएको बताइन् । 'कहिलेसम्म सहने ? अति भयो । फेसबुकमा नकारात्मक पोस्टले झन् पीडा दिन खोज्नेहरूलाई सार्वजनिक गरेकी हुँ,' उनले भनिन् ।एलिनाले अहिले नकारात्मक कमेन्ट मात्र होइन, सकारात्मक प्रतिक्रियाहरू पनि सार्वजनिक गरिरहेकी छन् । उनले भनिन्, 'राम्रो कमेन्ट पनि छानेर हालिरहेकी छु । मानिसहरूलाई त्यसले मोटिभेट पनि गर्छ । समाजमा नराम्रो मात्र छैन, राम्रो मान्छे पनि छन् भन्ने सन्देश जान्छ ।'समीक्षा र एलिना मात्र होइनन्, यस्तै व्यवहारको सामना अन्य महिला सेलिब्रिटीहरूलाई पनि गर्नुपरेको छ । केही समयअघि आफ्नो विचार कुशल तरिकाले व्यक्त गर्दा अभिनेत्री सुरक्षा पन्तमाथि साइबर हमला भएको थियो । उनलाई लक्षित गर्दै लैंगिक टिप्पणी, अपाच्य र अश्लील शब्द सामाजिक सञ्जालमा बर्सिएका थिए । त्यसअघि अभिनेत्री दीपाश्री निरौलालाई पनि विचार व्यक्त गरेकै कारण सामाजिक सञ्जालमा दुर्व्यवहारको सामना गर्नुपरेको थियो ।यसरी सामाजिक सञ्जालमा दुर्व्यवहार गर्नेहरूको प्रोफाइल सार्वजनिक गर्ने सुरुआत भने अभिनेत्री ऋचा शर्माले गरेकी थिइन् । अभिनेत्री पन्तको समर्थनमा पोस्ट लेख्दा उनलाई समेत अभद्र टिप्पणी र धम्कीपूर्ण अश्लील मेसेजहरू आएका थिए ।ऋचाले ती पोस्ट र मेसेजसहित प्रयोगकर्ताहरूको प्रोफाइल सार्वजनिक गर्न थालेपछि लगातार माफी मागिएका भिडियो तथा सन्देशहरू आउन थालेका थिए । केहीले त 'त्यो हटाइएन भने आत्महत्या गर्छु, मेरो करिअर सकिन्छ' समेत भनेको उनले बताएकी थिइन् । ऋचाले माफी मागेकाहरूलाई माफी दिँदै पोस्ट हटाएको बताएकी थिइन् ।सामाजिक सञ्जालमा दुर्व्यवहार भएमा प्रहरीको साइबर ब्युरोमा गएर उजुरी दिन सकिन्छ । तर एलिनाका अनुसार त्यहाँ उजुरी दिँदा खासै कारबाही नभएकाले धेरै सेलिब्रिटीले भरोसा गर्दैनन् । उनले भनिन्, 'साइबरमा रिपोर्ट गरे पनि वास्ता नै गर्दैनन् । कति जनालाई समात्ने भन्ने हुँदो रहेछ कि के हो ? त्यहाँबाट नहुने भएपछि अब म आफैँ लड्छु भनेर लागेको छु ।'एलिनाले यस्तो व्यवहार तुलनात्मक रूपमा पुरुषभन्दा महिलामाथि बढी हुने बताइन् । 'डिभोर्स भएका पुरुष कलाकार पनि कति छन् । तर अहिलेसम्म कसैलाई त्यस्तो टिप्पणी आएको देखिएन । महिलाको हकमा बढी हुँदो रहेछ,' उनले थपिन्, 'अब कहिलेसम्म सहने ? फेक आइडी बनाएर पूर्वपतिसँग फोटो जोडेर मिलन भयो भनेर हाल्ने, असभ्य टिप्पणी गर्ने, नयाँ व्यक्तिसँग जोडेर नयाँ श्रीमान् भनेर देखाउने ? यो चरित्रहत्या कहिलेसम्म ?'"
"नाटक ‘सिक रुम’ : अन्तहीन दुखाई, गन्तव्यविहीन सम्बन्ध","काठमाडौँ — दुई निकै फरक पात्र ! तर, चोटमा समान । उनीहरूभित्रका त्यही चोट र दागले कलिना र दिवसलाई 'सिक रुम' पुर्‍याउँछ । पीडा र दुखाई बिर्साउने चौतारीमा भेटिएका यी दुई त्यही दुखाईहरूसँगै ठोक्किइरहन्छन्, निरन्तर ! 'सिक रुम' एउटा यस्तो कोठा हो, जहाँ बिरामी आराम गर्न आइपुग्छ । बिरामीका लागि छुट्याइएको यो कोठा, घाउ र चोट निको हुने प्रतीक्षालय पनि हो !किशोर उमेरका कलिना(नुरु खनाल) र दिवस(अभिषेक खड्का) को पहिलो भेट 'सिक रुम'मै हुन्छ । यहीँ उनी दुईले एक अर्काको घाउबारे कुरा गर्छन् । घाउमा लागेका दाग निशंकोच देखाउँछन् । र, एक अर्काको दुखाईमाथि समानूभूत र सहानुभूति प्रकट गर्छन् ।पेट दुखेर कलिना विद्यालयको बिरामी कोठामा पुग्छिन् । त्यहाँ राखिएका दुई पलङमध्ये एउटामा लम्पसार पल्टिन्छिन् । पेट सुमसुम्याउँछिन् । दुखेर छटपटिँदा कहिले पलङमाथि उफ्रिन्छिन् त कहिले लम्पसार बन्छिन् ! त्यतिकैमा घुँडा र हात रक्ताम्मे पारेका किशोर कोठाभित्र प्रवेश गर्छन् । आँखाको ठिक तलतिर केही कुराले चट्ट काटेको दाग पनि छ । उट्पट्याङ गरेर त्यहाँ पुगेका दिवससँग कलिनाले 'सिक रुम' आइपुग्नुको कारण सोध्छिन् । स्कुलको कौसीमा साइक्लिङ गरेर शरीरभरि चोट पुर्‍याएका दिवसको हालत देखेर कलिनाले फेरि सोध्छिन्, 'दुख्छ ?' ।'कथाघेरा थिएटर'मा मञ्चनरत नाटक 'सिक रुम'मा निर्देशक आकांक्षा कार्कीले यही मसिनो शब्दमार्फत गम्भीर विषय पस्केकी छन् । राजीव जोसेफको नाटक 'ग्रुसम प्लेग्राउन्ड इन्जरिज'को नेपालीमा रूपान्तरित यो नाटकमा यी दुई पात्र उभ्याउँदै जटिल प्रेम सम्बन्ध, मानवीय जटिलता, कमजोरी र नरमपना प्रस्तुत गरिएको छ ।नाटकको केन्द्रमा छ, आफूलाई क्षति पुर्‍याउने(सेल्फ हार्म) गर्नेहरू । नाटकमा कलिना र दिवसबीचको सम्बन्ध जटिल छ । उनी दुई मिल्ने साथी होइनन्, आदर्श प्रेमी पनि होइनन् । तर, जति पटक भेटिन्छन्, त्यही घाउकै कारण भेटिन्छन् । अर्थात् दुईको अधिकांश भेट या त अस्पतालमा हुन्छ, या त सिक रुममा । लामो समयको अन्तरालमा भेटिरहँदा उनीहरुबीच गहिरो मित्रता देखिन्छ । दुईले कतै न कतै एकअर्काप्रतिको प्रेम पनि स्विकारिरहेका हुन्छन् ।तर, यी दुई बेग्लै संसारमा बाँच्छन् । प्रेमकै पनि बेग्ला–बेग्लै बाटो समात्छन् । तर, एकअर्काप्रति उतिकै वास्ता अनि प्रेम प्रकट गरिरहन्छन् । उनी दुईबीचको जटिल सम्बन्धमार्फत प्रेमको फरक आयाम नाटकले आभास गराउँछ । एक अर्काका कमजोरी, समस्या खुलेर देखाउँछन् । आफूले बनाएको घाउमाथि गफिन्छन्, र त्यसका पीडा बाँड्ने कोसिस गर्छन् ।कलिना र दिवस दुवैले आफूलाई चोट पुर्‍याइरहेका हुन्छन् । कलिनाले कहिले चक्कुले तिघ्रामा घाउ पार्छिन्, त कहिले बिजुलीको खम्बामा चढिरहन्छन् दिवस । तर, यी दुईले आफैंलाई किन चोट दिइरहेका हुन्छन् त ? 'सिक रुम'ले खासै बलियो कारण दिँदैन । दिवस त्यही चोटमार्फत कलिनासँग नजिक हुन चाहन्छन् ।दिवसको विश्वास छ, कलिनाले चोट छुने बित्तिकै उनी निको हुन्छन् । त्यसैले आफ्नो चोट निको हुने आसमा कलिनाको नजिक परिरहन्छन् । तर, के दिवस कलिनाप्रतिको प्रेमकै कारण बारम्बार चोट बोकेर उनीकहाँ पुगिरहेका त हुँदैनन् ? कुन अन्तर्द्वन्द्वले गर्दा कलिना आफूलाई रक्ताम्मे पारिरहेकी हुन्छिन् ?नाटक दुई पात्रको आन्तरिक द्वन्द्वमाथि अझै खुलेको भए, मनोविज्ञान, तनाव र जटिलतामाथि नाटकको बहस बृहत्तर हुने थियो । तर, यो कथा उठाउँदै गर्दा निर्देशक आकांक्षाले बाल्यकालका तनाव, जीवनका जटिलता र पीडाबीच बाँचिरहेकालाई बारम्बार सोधेकी छन्, 'घाउ दुख्छ?' यो प्रश्न, साहस हो, जीवन जिउने प्रेरणा र उत्साह हो । सहँदै आएको दुखाई, चोट र घाउलाई भुलाइदिने 'पेनकिलर' पनि ! दुखिरहँदा कसैले 'दुख्छ ?' भनेर सहानुभूत गर्नु नै पनि त ठूलो राहत हो ।यो नाटकमा दर्शकलाई जोडिरहने एउटा गज्जबको शैली छ । त्यो हो, नाटकमा प्रयोग 'नन-लिनियर' शैली ! जस्तै, मञ्चमा कहिले कलिना र दिवसको किशोर अवस्था देखिन्छ त कहिले युवा अवतार । जिज्ञासा, नौला प्रयोग, पहिलो अनुभव किशोर अवस्थालाई जीवन्त बनाइदिने दृश्य हुन् ।यी दृश्यमा अधिकांश समय कलिना र दिवसमा नौला प्रयोगको जिज्ञासा धेरै भेटिन्छ । प्रेम, यौन अनि भविष्यका अधिकांश विषय यसमा पाइन्छ । तर, युवा हुँदाका दृश्यहरूमा सम्बन्ध, जीवन भोगाई अनि अनुभूति केन्द्रमा छन् । साथै, यसमा उनीहरूका विगत र सम्झनाका सुन्दर प्रसंग भेटिन्छन् ।यी दुईको जीवनको आरोह–अवरोहलाई एउटै मञ्चमा जीवन्त प्रस्तुत गर्न निर्देशक आकांक्षाले समातेको यो शैली निकै सुन्दर देखिन्छ । एउटा दृश्यमा दिवस र कलिनाको विगत अनि वर्तमानलाई एउटै मञ्चमा उभ्याउँदै ती पात्रलाई सम्मिलित गराइएको छ । जब वर्तमानका दिवस(सुदाम सिके)ले विगतकी कलिना(नुर खनाल)सँग सवाल-जवाफ गर्छिन्, तब वर्तमानकी कलिना(आकांक्षा कार्की)ले विगतको दिवस(अभिषेक खड्का)सँग सञ्चार गर्छिन् । मञ्चमा गरिएको यस किसिमको प्रयोग नै 'सिक रुम'लाई परम्परागत कथ्य शैलीबीच दर्शकसामु नयाँ प्रयोग पस्कन्छ।एउटै सिलसिला दोहोरिरहँदा भने नाटक लामो लाग्छ । अधिकांश समय दिवस र कलिनाको भेट सिक रुम, अस्पतालमा भइरहेको हुन्छ । किशोरदेखि युवा अवस्थाका उही एकैनासका घटनाले नाटक लम्बेतान बनाइदिएको छ । दोहोरिइरहने केही दृश्य हटाइएको भए, 'सिक रुम' को कथा रोचक र प्रयोग झनै सटिक हुने थियो ।यो नाटकमार्फत निर्देशक कार्कीले दुई सशक्त प्रतिभालाई चिनाइदिएकी छन् । अभिषेक खड्काले दिवसको उट्पट्याङ स्वभाव, जिज्ञासा र कोमल स्वभावलाई मञ्चमा उभ्याउँदै अभिनयको दुनियाँमा आफ्ना लागि फराकिलो स्थान बनाउन सफल छन् । त्यस्तै, नुरु खनालले पनि कलिनामार्फत आफूलाई चिनाएकी छन् । सुदाम र आकांक्षाको परिपक्व अभिनयको साक्षी बन्न भने, 'सिक रुम' नै हेर्नुस् ।नाटकमा संवादको प्रयोग निकै सिपालु ढंगले प्रयोग गरिएको छ । कलिना र दिवस बारम्बार अंग्रेजी शब्द मिसाएर बोलिरहेका हुन्छन् । यसको अर्थ नाटक अंग्रेजी भाषामा छ भन्ने होइन । तर, नाटकले जुन वर्गको कथा बोकेको छ त्यही अनुरूपको भाषा पक्रेको छ । कलाकार समय र परिस्थिति सुहाउँदो तरिकाले नेपाली र अंग्रेजी भाषामा बोल्छन् । किशोर, किशोरीले बोल्ने ‍केही 'स्ल्याङ' को प्रयोगले दर्शक हँसाइरहन्छ ।त्यस्तै, सेट डिजाइनले घनश्याम श्रेष्ठको कला झल्काएको छ । नाटकमा प्रयोग सेटमा अन्तहीन चित्रकलाको प्रयोग छ । सिधा रेखाहरूको यो रेखांकन अंकित कलाको अन्त देखिन्न । यसले कलिना र दिवसको अन्तहीन दुखाई र सम्बन्ध बोलिदिन्छ । उनीहरूको सम्बन्धले कहिल्यै गन्तव्य भेट्दैन । मसिना प्रप्सहरुले कहिले मञ्च अस्पतालजस्तो देखाएको छ त कहिले उनीहरूका व्यक्तिगत कोठाजस्तो !खासमा 'सिक रुम'ले एउटा यस्तो सुरक्षित स्थान(सेफ स्पेस)को कुरा गर्छ, जहाँ पीडा सुनाउन सकिन्छ । दुखाईहरूमा खुलेर रुन सकिन्छ । जहाँ दुखाई र पीडा सुनिदिने कोही नजिक भइदिन्छन् । कलिना र दिवसका लागि एक अर्का नै त्यो सुरक्षित ठाउँ हो । उनीहरू जब-जब पीडामा पर्छन्, वर्षौंपछि पनि एक अर्काको आमुन्नेसामुन्ने देखा पर्छन् । बारम्बार एक अर्कालाई सोध्छन्,'दुख्छ ?' सायद, पीडा सुनिदिनेकै उपस्थिति पनि चोट निको हुने मल्हम हो ।अब सोचौँ, के तपाईँको जीवनमा त्यस्तो कुनै 'सिक रुम' छ ? जहाँ दुखेका घाउ र रक्ताम्मे चोट देखाउन सकिन्छ ?"
‘नेपाली क्रिएटर्स फेस्ट २०२५’ हुँदै,"काठमाडौँ — क्यानाडामा 'नेपाली क्रिएटर्स फेस्ट २०२५' हुने भएको छ । आयोजक संस्था मानभी फाउन्डेसनले अन्तर्राष्ट्रिय विद्यार्थी, नयाँ आप्रवासी, युवा, तथा क्यानाडामा बस्ने नेपालीलाई सिर्जनात्मक प्रतिभा प्रस्तुत गर्न यो प्लेटफर्म दिने तयारी थालेको हो ।यो कार्यक्रममा नृत्य, गायन, फोटोग्राफी, भिडियोदेखि कविता, कला, संगीतलगायत विभिन्न विधासहित इच्छुक सहभागी हुन पाउनेछन् । प्रतिस्पर्धाको मूल्यांकन नेपाल, क्यानाडा र अमेरिकाका निर्णायकले गर्नेछन् ।भर्चुअल रुपमा सुरु भएपनि यो कार्यक्रमको ग्रान्ड फिनाले टोरन्टोमा प्रत्यक्ष रूपमा आयोजना गरिने आयोजक संस्थाका विधान कार्कीले बताए । 'यो केवल प्रतिस्पर्धा मात्र होइन, सांस्कृतिक एकता, प्रतिभा अभिव्यक्ति र नयाँ सञ्जाल निर्माण गर्ने एक सुनौलो अवसर हो,' उनले भने ।"
‘आइस रोड : भेन्जेन्स’को ट्रेलरमा नेपाली दृश्य,"काठमाडौँ — नेपालमा करिब दुई हप्ता छायांकन भएको अमेरिकन एक्सन थ्रिलर फिल्म फिल्म ‘आइस रोड : भेन्जेन्स’को ट्रेलर सार्वजनिक भएको छ ।ट्रेलरमा नेपालको पाटन क्षेत्र र नेपाली गाउँका दृश्यहरू देख्न सकिन्छ । अष्ट्रेलियामासमेत नेपाली गाउँको सेट बनाएर फिल्मको सुटिङ गरिएको थियो । ‘नेपालमा सन् २०२२ र ०२३ गरी दुई पटक सुटिङ गरिएको थियो,’ नेपालमा फिल्मको निर्माण व्यवस्थापन गरेको आइसफल प्रोडक्सनका प्रमुख रामकृष्ण पोखरेलले भने ।‌फिल्मलाई जोनाथन हेन्स्लेले निर्देशन गरेका हुन् । फिल्मको ट्रेलर २ मिनेट २७ सेकेन्डको छ । यसअघि ०२१ मा फिल्मको पहिलो भाग ‘आइसरोड’ रिलिज भएको थियो । यो दोस्रो शृंखला हो ।फिल्मको कथामा माइक (लिआम नीसन) नामका पात्र आफ्नो दिवंगत भाइको अस्थी सेलाउने उद्देश्यले नेपालको सगरमाथा यात्रामा हिँड्छन् ।जब उनी एक स्थानीय गाइडसँग पर्यटकहरूसहितको टुर बसमा यात्रा गरिरहेका हुन्छन्, उनीहरू अचानक दुश्मनहरूसँग ठोक्किन पुग्छन् । यहाँबाट फिल्मको संघर्ष सुरु हुन्छ ।फिल्ममा अभिनेता लिआम नीसनको मुख्य अभिनय छ । त्यसैगरी चिनियाँ अभिनेत्री फ्यान बिङबिङ र अमेरिकी अभिनेता मार्कस थोमस पनि मुख्य भूमिकामा देखिनेछन् । फिल्म आगामी २७ जुनमा रिलिज हुनेछ ।"
"मिस नेपाल-२०२५ को आवेदन खुला, थपियो कोस्मो उपाधि","काठमाडौँ — मिस नेपाल-२०२५ का लागि आवेदन खुला गरिएको छ । आयोजक संस्था हिडन ट्रेजरले यो वर्षबाट ‘मिस कोस्मो’को उपाधि थप गरिएको जानकारी गराउँदै आवेदन खुला गरेको हो ।मिस नेपालको फिनाले भदौ १४ मा गोदावरीस्थित सनराइज कन्भेन्सन सेन्टरमा हुनेछ । यो वर्ष प्रतियोगिताबाट चार विजेता घोषणा गरिनेछन् । मिस नेपाल वर्ल्ड, मिस नेपाल इन्टरनेस्नल, मिस नेपाल अर्थ र थप गरिएको मिस नेपाल कोस्मो रहेको छ । ‘मिस नेपाल कोस्मो’को उपाधि जित्नेले भियतनाममा हुने ‘मिस कोस्मो’मा सहभागी हुन पाउनेछन् । आयोजक संस्था मिस नेपाल २०२५ को खोजीका लागि देशका विभिन्न सहरमा पुग्नेछ । त्यहाँबाट छानिएका सुन्दरीहरुले ग्रान्ड फिनालेका लागि ग्रुमिङ तथा विशेष प्रशिक्षण प्राप्त गर्नेछन् ।हिडन ट्रेजरका निर्देशक सुवर्णबहादुर क्षेत्री विगतका उपलब्धिमा टेक्दै सुनौलो भविष्यतर्फ मिस नेपाल अगाडि बढेको धारणा राखे । ‘गत वर्ष हामीले मिस नेपालको २९ ‌औं वर्ष पूरा गरेको खुशीयाली मनायौं । यो वर्ष ३० औं वर्षमा आइपुगेका छौं । यो वर्ष हामीसँग विगतमै अड्किएका छौं कि ? भविष्यतर्फ लम्कँदै छौं भन्ने प्रश्न छ,’ उनले भने, ‘यहाँसम्म आउँदा हामी विगत र वर्तमानका उपलब्धिसँगै भविष्यतर्फ अगाडि बढ्दैछौं ।’मिस नेपाल २०२४ आश्माकुमारी केसीले हिडन ट्रेजरले आफूलाई हिल जुत्तामा हिँड्नुभन्दा पनि जीवनको यात्रामा हिँड्न सिकाएको बताइन् । ‘यो यात्रा विश्व स्टेजमा आफूलाई पुर्‍याउनु मात्रै थिएन । आफ्नै अगाडि आफू कसरी प्रस्तुत हुने भन्ने पनि थियो । मिस नेपालको यो यात्रामा मैले कहिल्यै नभेटेको आश्माकुमारी केसीलाई भेटें । आफ्नो कमजोरी देखाउनु कमजोरी होइन भन्ने जानें । कोमलताबीच पनि तपाईं बलियो बन्न सक्नुहुन्छ भन्ने सिकें,’ आश्माले भनिन् ।२०२३ की मिस नेपाल श्रृच्छा प्रधानले नेपालको हिमाल पग्लिरहेकोले यो मुद्दामा सबैको गम्भीर ध्यान पुग्नुपर्ने बताइन् । मिस नेपालको प्लेटफर्मबाट विश्वमै परिवर्तन ल्याउन सुन्दरीले भूमिका खेल्न सक्ने पनि उनको धारणा छ । ‘अहिले हाम्रो हिमालहरु पग्लिन थालेका छन् । त्यसैले यसमाथि हामीले काम गर्नुपर्ने समय आएको छ,’ श्रृच्छाले भनिन्, ‘मिस नेपाल भएर विश्व मञ्चमा पुगिरहँदा मैले धेरै कुरा सिक्न पाएँ । थुप्रै देशका सुन्दरीहरुसँग भेट्न पाएँ । खासमा हामी परिवर्तनका दूत हौं । त्यसैले मिस नेपालको यो मञ्चले प्रदान गर्ने सबै प्लेटफर्ममार्फत हामीले परिवर्तन ल्याउन जरुरी छ ।’मिस नेपाल अर्थ २०२४ सुमना केसी, आफूले मिस अर्थको मञ्चमा ‘आउटफिट’को उपाधि जित्नुसँगै मिस नेपालको यो यात्राले डेन्टिस पेसालाई बेग्लै तरिकाले काम गर्न उत्साह थपिदिएको बताइन् । ‘अहिले मैले मेरो डेन्टिस पेसामार्फत कसरी अरुको सेवा गर्ने ? भन्ने जिम्मेवारीप्रति संवेदनशील बनाइदिएको छ,’ उनले भनिन् ।मिस नेपाल इन्टरनेसनल २०२४ करुना रावत विश्वका ७६ सुन्दरीसँग मिस इन्टरनेस्नलको मञ्च उक्लिरहँदा त्यहाँ आफूले नेपालको प्रतिनिधित्व गर्न पाउँदा गर्विलो अनुभव भएको सुनाइन् । ‘मिस नेपाल बन्ने मेरो सानैदेखिको सपना हो । तर, जीवनको यात्राले कोरिया पुर्‍यायो । तर, मिस नेपालको सपनाले देशमा फर्कायो । तीन महिनाको तालिमले मलाई सबै दायरा फराकिलो बनाइदियो,’ उनले भनिन्, ‘विश्वका मञ्चमा पुग्नु देशको प्रतिनिधि गर्नु हो । त्यसैले सबैको जितमा हामी खुसी बनौं, हाम्रो जित नै देशको जित हो ।‘ हिडन ट्रेजरले सुन्दरलाई एकत्रित मात्रै नगरी महिला सशक्तीकरण गर्दै महिला नेतृत्त्व निर्माणमा काम गरिरहेको पनि बताइन् ।"
'लालीबजार'को पोस्टरमा स्वस्तिमा खड्का,"काठमाडौँ — यम थापाको निर्देशनमा बन्न लागेको चलचित्र 'लालीबजार' को पोस्टर सार्वजनिक भएको छ । निर्माण टिमले सामाजिक सञ्जालमार्फत अभिनेत्री स्वस्तिमा खड्काको चरित्र चिनाउने पोस्टर सार्वजनिक गर्दै फिल्मको प्रदर्शन मितिसमेत सार्वजनिक गरेको छ ।सार्वजनिक पोस्टरमा अभिनेत्री स्वस्तिमा गर्भधारणको अवस्थामा देखिन्छिन् । चम्किलो पहिरनमा देखिएकी उनको अनुहार शृंगारले धपक्कै बलेको छ । यो फिल्म फागुन १ देखि प्रदर्शनमा आउने निर्देशक थापाले जनाए । 'मेरी मामू'को निर्देशनपश्चात् करिब ५ वर्षपछि निर्देशक थापा यही फिल्ममार्फत निर्देशनमा फर्कँदैछन् । फिल्मको छायांकन बर्दियामा दसैंपछि गरिने जनाइएको छ ।निर्देशक थापाका अनुसार पटकथा तयार भएसँगै निर्माण टोली 'कास्टिङ'का लागि जुटिसकेको छ । सामाजिक विषयवस्तुमा आधारित यो फिल्ममा अहिलेसम्म अभिनेत्री स्वस्तिमा मात्रै तय भएकी छन् । बाँकी कलाकारबारे विस्तारै जानकारी दिँदै जाने निर्देशक थापाले बताए । यसअघि थापाद्वारा लिखित 'अञ्जिला' प्रदर्शनमा आयो । उनले केही समयअगाडि मात्रै 'परान' भन्ने फिल्म लेखेका थिए ।यसअघि 'राज्जा रानी' निर्देशन गरेका थापाले 'कान्छी', 'ह्याप्पी डेज'लेखेका थिए ।"
नेपाली खानाको स्वाद विश्वभर चखाइरहेछन् सन्तोष,"काठमाडौँ — सन् २०२१ मा बीबीसी मास्टर सेफ भएपछि लण्डनबाट सुरु भएको सन्तोष साहको यात्रा अहिले विश्वभर फैलिँदो छ । नेपाली खानाको पहिचान विश्वभर फैलाउने उद्देश्यले सक्रिय उनलाई विभिन्न देशमा जान भ्याइनभ्याइ छ ।बीबीसी मास्टर सेफ जितिसकेपछि संसारभर उनको वाहवाही चुलियो । उनले उक्त प्रतियोगितामा बनाएको कोदोको खिरको चर्चा अझ बढी भयो । धेरैले उनले बनाएको खानाको स्वाद लिन चाहन्थे । त्यसैलाई लक्षित गरी लण्डनमा चार महिनासम्मका लागि उनको विशेष कार्यक्रम आयोजना गरिएको थियो । यो उनको पहिलो ‘पप–अप' थियो ।'म बीबीसी मास्टर सेफ भएपछि धेरैले खोजी गर्न थाले, म त्यो समयमा इन्डियन रेस्टुरेन्टमा काम गर्थें, रेस्टुरेन्टको मेन्युमा नेपाली परिकार थिएनन्, त्यसैले लण्डनमै कार्यक्रम आयोजना गरिएको थियो,' सेफ साहले भने । उनको माग यति थियो कि उक्त कार्यक्रमको टिकट बिक्री खुलाएको दुई घण्टामै ‘सोल्डआउट' भयो ।उक्त पप–अप विभिन्न मितिका लागि आयोजना गरिएको थियो । एउटा कार्यक्रममा औसतमा २० देखि २२ जनाका लागि मात्रै सहभागी गराइएको थियो । चार महिनासम्म सञ्चालन हुने कार्यक्रमका लागि राखिएका ६०० टिकट निमेषभरमै सकियो ।लण्डनको कार्यक्रम सकेपछि सोही वर्ष स्कटल्याण्डबाट पप–अपका लागि निम्तो आयो । स्कटल्यान्डमा नेपाली समुदायले नेपाली रेस्टुरेन्टमा विशेष कार्यक्रम आयोजना गरेका थिए । सेफ साहले त्यहाँ पनि आफ्नो पाककलाको कौशल पस्किए ।त्यसको केही समयपछि मास्टर सेफका चार जना विजेताका लागि लण्डनमै विशेष कार्यक्रम आयोजना गरियो । सबैका दुई–दुई कोर्स हुने गरी आठ कोर्सको मेन्यु बनाइएको थियो । लगातारका कार्यक्रमले उनको चर्चा अझ चुलियो । विभिन्न देशबाट पप–अप कार्यक्रमका लागि माग आउन थाल्यो । साहलाई लाग्यो, नेपाली खानालाई विश्वभर फैलाउने यो उपयुक्त माध्यम बन्न सक्छ ।त्यसपछि साहले आफ्नो पाककलालाई एउटा होटल वा रेस्टुरेन्टमा मात्रै सीमित नराखी विश्व यात्रालाई निरन्तरता दिने योजना बनाए । तत्कालीन समयमा उनले नेपालमै मिथिला थालीका नाममा रेस्टुरेन्ट सुरू गरेर यतै व्यवसाय गर्ने सोच बनाए पनि नेपाली खानालाई विश्वभर प्रवर्द्धनको कार्यक्रमलाई पनि निरन्तरता दिनुपर्छ भन्ने सोच बनाइसकेका थिएनन् ।सन् २०२२ मा जर्मनी र स्वीट्जरल्यान्डमा पप–अप कार्यक्रम आयोजना गरे । अमेरिकामा पहिलो पटक जाँदा १४ ठाउँमा पप–अप आयोजना गरिएको थियो । जसमा सुरूआतमै सबै टिकट सोल्डआउट भएका थिए । यही सिलसिलामा साहले अस्ट्रेलियाका चार वटा र न्युजिल्यान्डका पाँच सहरमा पप–अप कार्यक्रम सम्पन्न गरे । अब भने उनको तालिकामा क्यानडा र जापनमा पप–अप कार्यक्रम बनिरहेको छ ।साह आगामी जुलाईमा अमेरिका जाँदै छन् । त्यसपछि जर्मनी जाने तालिका छ । नेपाली खाना पकाउँदै विश्व यात्रा सुरू गरेका साहले नेपालमा पनि निजी स्तरमा पप–अप आयोजना गरिरहन्छन् । केही समय अघि नेपालका एक मात्र डलर अर्बपति विनोद चौधरीको वैवाहिक वार्षिकोत्सव र अर्को चौधरीका पाहुनाका लागि मिथिला थालीमै विशेष पप–अप आयोजना गरेका थिए । 'समयले भ्याएसम्म नेपालमै पनि पप–अप सो आयोजना गरिरहेको हुन्छु, विभिन्न संस्था तथा व्यक्तिका लागि केही कार्यक्रम आयोजना भइसकेका छन्,' सेफ साहले भने ।उनले च्यारिटीका लागि पनि पप–अप गरेका छन् । स्वीट्जरल्यान्डमा विदेशीमाझ गरिएको च्यारिटी पप–अपबाट संकलन रकम नेपालमा ल्याएर बोल्न र सुन्न नसक्नेहरूका लागि खर्च गरिएको थियो । उक्त रकमले पोखरामा बोल्न र सुन्न नसक्ने अपाङ्गता भएकालाई हस्पिटालिटीसम्बन्धी तालिम दिइएको थियो । त्यसबाहेक उदयपुरको बेलटार अस्पतालको क्यान्टिन निर्माणका लागि पनि गेट कलेज र पाटाको सहकार्यमा अन्नपूर्ण होटलमा पप–अप आयोजना गरिएको थियो । जसमा २०० भन्दा बढी मानिसहरू थिए । त्यसबाट सङ्कलत भएको रकम अस्पतालको क्यान्टिन निर्माणमा खर्चिएको थियो ।साहका अनुसार उनको विश्व यात्राका क्रममा ठाउँअनुसार मेन्यु पनि आवश्यकताअनुसार परिवर्तन भइरहन्छ । तर नेवारी परिवकार वः अर्थात बारा र साँधेको भोगटे भने कहिल्यै नछुट्ने परिकारमा पर्छन् । यात्राका क्रममा उनलाई आउने अधिकांश प्रतिक्रियामध्ये एउटा हो, नेपाली खाना पस्कने उनको शैली ।साहले बनाएको जुजु धौ (दही) को परिकारलाई धेरैले मन पराएका छन् । जुजु धौमा स्मोकी फ्लेवर, हिमालयन मह, गुराँसको फूल उमालेको पानी, जाम र जेरी क्रम्बल गरिएको बेक्ड जुजुधौ अधिकांशले मन पराउने परिकारमा पर्छ । साथै भाङको पातको पकौडा पनि धेरैले मन पराएका छन् । भाङको पातको पकौडामा डल्ले खुर्सानी, चाट मसला मिश्रण गरिएको हुन्छ । त्यसैगरी मासको दाल, याक चिज मिसाइएको काँचो केराको फुलौरा पनि साहको उत्कृष्ट परिकारमा पर्छ ।विश्व यात्राका दौरानमा अमेरिकामा आयोजना भएको ममः महोत्सवमा उनले बनाएको कोदोको खिर खानेहरूले मुक्तकण्ठले साहको प्रसंशा गरेको सम्झाना साहलाई अझै ताजा छ । उनले अधिकांश स्थानमा १० देखि १७ कोर्ससम्मको मेन्यु बनाउँछन् । नेवारी, मधेसीलगायतका खानालाई आधुनिक ‘फ्लेवर' दिएर ‘सर्भ' गर्छन् ।"
खोरसोरमा ‘कली’ जन्मिँदा छायो खुसी,"चितवन — सौराहा आडको खोरसोर हात्ती प्रजनन केन्द्रमा मंगलबार नयाँ जन्मिएको छावा (हात्तीको बच्चा)को न्वारनको तयारी भइरहेको थियो। छावा जन्मिएको १२औँ दिनमा हुने न्वारन खोरसोरका लागि नयाँ होइन। लगभग तीन महिनाअघि चैत २० गते पनि खोरसोरमा छावाको न्वारन गरिएको थियो।तर मंगलबार अलि फरक पोथी छावाको न्वारन हुँदै थियो। खोरसोरमा ‘कली’ अर्थात् पोथी छावा नजन्मिएको लामो समय भएको थियो।‘साढे तीन वर्षपछि बल्ल खोरसोरमा पोथी छावा जन्मियो। यो बीचमा लगातार तीन–चार वटा भाले छावा जन्मिँदा भाले नै जन्मन्छ कि जस्तो लागेका थियौँ। तर पोथी जन्मिँदा खुसी लाग्यो,' खोरसोर हात्ती प्रजनन केन्द्रका प्रमुख मनपुरन चौधरीले भने। पण्डित राखेर विधिपूर्वक पूजा गरेपछि चितवन निकुञ्जका प्रमुख संरक्षण अधिकृत गणेश पन्तको सल्लाहमा छावाको नाम ‘विनम्रकली’ राखिएको हो।तीर्थमानकलीको तेस्रो सन्तानका रूपमा विनम्रकली जेठ ३० गते जन्मिएको हो। यसअघि तीर्थमानकलीबाट एक भाले रामसारगज र एक पोथी सिमसारकली जन्मिएका छन्। हात्तीको नाममा भाले भए ‘गज’ या ‘प्रसाद’ र पोथी भए ‘कली’ या ‘माला’ जोड्ने चलन छ। पोथी हात्ती प्रायः १० वर्षको भएपछि गर्भवती हुने केन्द्र प्रमुख चौधरीले बताउँछन्। गर्भाधान भएको २२ महिनापछि छावा जन्मिन्छ।छावा जन्मेपछि विधिपूर्वक न्वारन गर्ने परम्परा पूरानै हो। पहिले पहिले हात्तीको छावा जन्मिँदा न्वारन खोरसोरमा भए पनि नाम दरबारबाटै तय हुने गर्थ्यो। २०६२/६३ को जनआन्दोलनपछि त्यो क्रम टुटेको हो। २०६३ सालको जेठ ११ मा जन्मिएको छावालाई दरबारबाट होइन, निकुञ्जका अधिकारीबाटै ‘लोकतन्त्रकली’ नाम दिइएको थियो। लामो समयपछि खोरसोरमा पोथी छावा जन्मिँदा निकुञ्ज प्रमुख पन्त पनि हर्षित देखिएका थिए।‘तीन–साढे तीन वर्षयता पोथी बच्चा पहिलो पटक जन्मिएको हो। केन्द्रका लागि पोथी भए राम्रो हुन्छ। किनभने यहीँबाट हात्ती उत्पादन गरेर प्रयोगमा ल्याउने हो। भाले मात्रै भए प्रजननका लागि त्यति उपयुक्त हुँदैन,' प्रमुख संरक्षण अधिकृत पन्तले भने। निकुञ्जका तथा अन्य निजी तवरमा पालेका पोथी हात्तीहरू जङ्गली भाले हात्तीबाट गर्भवती हुने गरेका छन्।चितवन निकुञ्जमा डुल्ने जङ्गली भाले हात्तीहरू ‘रोनाल्डो,' ‘ध्रुवे,' ‘गोविन्दे’बाट यहाँका पोथी हात्तीहरूमा गर्भाधान हुँदै आएको छ। घरमा पालेका भाले हात्तीबाट गर्भाधान भएर बच्चा जन्मिएको खासै नभएको प्रजनन केन्द्र प्रमुख चौधरीको भनाइ छ। त्यसैले पोथी छावा जन्मनु राम्रो भएको उनले बताएका छन्। पछिल्लो समय लगातार जसो भाले छावा जन्मनु सोचनीय विषय भएको निकुञ्ज प्रमुख पन्तको भनाइ छ।‘खै किन यस्तो भइरहेको छ? यसको अध्ययन हुनु जरुरी देखिन्छ। कतै जलवायु परिवर्तनको असरले गर्दा हात्तीमा भाले–पोथी बच्चाको अनुपात पहिलाको भन्दा फरक आएको त होइन? यो अनुमानको विषय हो। यसमा अध्ययन आवश्यक छ,' पन्तले भने। चितवन राष्ट्रिय निकुञ्जअन्तर्गत रहने गरेर खोरसोरमा विसं २०४४ मा हात्ती प्रजनन केन्द्र स्थापना गरिएको हो। त्यसयता हालसम्म ६७ वटा बच्चा जन्मिएको केन्द्र प्रमुख चौधरीले जानकारी दिए।निकुञ्जका सरकारी हात्ती गस्ती लगायत संरक्षण प्रयोजनमा प्रयोग गरिन्छन्। चितवनसहित बाहिर पनि यहाँबाट हात्ती पठाउने गरिएको छ। चितवन निकुञ्जमा मात्रै हाल ५७ वटा हात्ती रहेको र तीमध्ये ३१ वटा भाले र २६ वटा पोथी रहेको चौधरीले बताए। पोथीभन्दा भाले हात्ती धेरै हुँदै गएका बेलामा केन्द्रमा पोथी हात्ती जन्मँदा सबै खुसी भएको उनले बताएका छन्।"
पाँचै छोराको खबरदारी गरिरहने आमा,"काठमाडौँ — संसारमा कसैसँग तुलना नै नहुने कुरा के होला ? एमालेका प्रमुख सचेतक महेशकुमार बर्तौला भन्छन्, ‘आमाको माया ।’ स्मृतिमा विचरण गरिरहँदा सन्तानका लागि आमाले गरेका त्यागका शृङ्खला महेश सम्झन्छन् ।‘र, त्यो आज पर्यन्त छ,’ हृदयको अन्तरआवाज सुनाउँदै उनी आफैंलाई प्रश्न गर्छन्, ‘आमाको स्नेहभन्दा माथि कुनै उचाइ होला र ?’आमाले त्यतिबेलाबाट गुमाउन सुरु गरिन्, जतिबेला संसारकै सबैभन्दा विशाल कुरा प्राप्त गरेको महसुस गरिन् । आमाले महसुस गरेका ती विशाल कुराहरू के थिए ? ‘रमेश, दिनेश, उमेश, महेश र नरेश,’ उनी आफूसहित पाँच भाइहरूका नाम लिन्छन् । सानुमाया बर्तौला आफ्ना छोराहरूलाई सुनाउँथिन् प्रसव पीडाका कथा । सुनाउँथिन् त्यो घनघोर पीडापछिको प्राप्ति र त्यसले दिएको तृप्ति ।दाइ रमेश जन्मिनुअघि परिवार र समाजका लागि आमाको स्वास्थ्यभन्दा बढी चासो र चिन्ता थियो, ‘छोरा हो कि छोरी भनेर ?’ जागिरे महेशका बा त्यसबेला घरबाहिर थिए । सानुमायाले कसैको सहायताबिनै असह्य प्रसव पीडा सहिन् र जन्माइन् पहिलो छोरा रमेश । रमेश जन्मेपछि सबैको अनुहार उज्यालियो । ‘छोरा जन्मियो, भाग्यमानी रहेछ,’ महेश त्यतिबेलाको सामाजिक मनोविज्ञान उधिन्छन् ।मकवानपुरको नामटारमा २०१६ मा जन्मिइन् सानुमाया । उनको विवाह नामटारकै गोविन्द बर्तौलासँग भयो । बिहेपछि सखारै ३ बजे उठ्नु, घर पोत्नु र आँगनमा घाम पर्नुअघिसम्म घरधन्दा सक्ने दिनचर्या थियो उनको । साधारण लेखपढ गरेकी थिइन् । गोविन्दले भने एसएलसी पास गरेका थिए, उनी शिक्षण पेसामा थिए । त्यो जागिर पनि २०३९ मा गुम्न पुग्यो । त्यही वर्ष उनलाई नजिकका नातेदारले प्रधानपञ्चमा उठ्न हौस्याए । गोविन्द चुनावमा होमिए । ‘तर जसले हौस्याएर बुबा चुनावमा उठ्नुभयो, उम्मेदवारी दर्ता गर्ने दिन बुबालाई हौस्याउने व्यक्ति पनि उहाँको प्रतिस्पर्धीर् भएर उठ्नुभयो,’ महेश सुनाउँछन् ।महेशका अनुसार ठूलाबा नाता पर्ने ती व्यक्तिले बालाई उम्मेदवारी दर्ता गर्ने बेलामा भनेका थिए, ‘बाबु मलाई सबैको दबाब आयो । जसले जिते पनि दाजुभाइले नै जित्ने हो । अब हामी प्रतिस्पर्धा गरौं ।’ चुनावमा गोविन्दले झिनो मतले हारे । न जागिर, न राजनीति । लामो समयसम्म उनी निराश भए । ‘बहुदलपछि भने फेरि बुबाले जागिर ज्वाइन गर्नुभयो,’ महेश सुनाउँछन् ।जागिरे जीवनकै कारण गोविन्द बढीजसो घरबाहिर भए । घरको सबै भार सानुमायाको थाप्लोमा पर्‍यो । त्यसमाथि बच्चा जन्माउँदा त उनी जहिल्यै एक्लै पर्ने । २०४० मा महेश जन्मिने बेलामा पनि त्यस्तै भयो । ‘व्यथा लाग्दा ममी घरबाहिर हुनुहुन्थ्यो रे । घिस्रिँदै–घिस्रिँदै घरमा आउनुभयो रे । म जन्मेपछि सालनाल पनि आफैंले काट्नुभयो रे,’ उनी आमाले सुनाएका घटनाको बेलिबिस्तार लगाउँछन् । हस्पिटल जाने सुविधा पनि कहाँ थियो र ? महेशका पाँचै दाजुभाइ घरमै जन्मिए । कान्छो भाइ नरेश जन्मिँदा भने धूमिल स्मृति छ महेशलाई । त्यो दिन सानुमायाले जेठो छोरालाई भनिन्, ‘मलाई आज गाह्रो भएको छ । तिमी स्कुल नजाऊ ।’बिहानैदेखि आमालाई गाह्रो भएको छोराहरूले चाल त पाएका थिए, तर के भएको भन्ने भेउ थिएन । बाँकी छोराहरूलाई भने सानुमायाले स्कुल पठाइन् । ‘हामी दिउँसो स्कुलबाट घर आउँदा सानो भाइ आमाको काँखमा थियो । दाइले ममीलाई ज्वानोको झोल खुवाइरहनुभएको थियो,’ महेश आफूलाई चमत्कारझैं लागिरहेको त्यो अनौठो दृश्यबारे सम्झिन्छन् ।आमा जति मायालु थिइन्, उति नै कडा पनि । छोराहरूको बदमासीलाई रोक्ने आमाको एउटै कडी थियो, लट्ठी । लट्ठी बोकेर आमा पछिपछि, आफूहरू अघिअघि भएका थुप्रै दृश्य महेशलाई अहिले पनि ताजा छन् । एक पटक चार दाजुभाइ घरको बुइँगलमा खेल्दाखेल्दै झगडा गर्न थाले । थाहा पाएर रिसले चुर भएकी आमा हातमा लट्ठी बोकेर बुइँगल उक्लिइन् । आमाको पिटाइबाट जोगिन चारै जना बुइँगलबाट हाम फाले । तर, आमा रोकिइनन् । उनीहरू भागिरहे । आमाको रिस मत्थर भएपछि मात्र उनीहरू घर फर्किए ।महेशका माइलो दाइ स्कुल जान भनेपछि सधैं अटेर गर्ने । आमा दाइलाई स्कुल पुर्‍याएर घर फर्किन्थिन् । घर पुग्दा त आफूले स्कुल पुर्‍याएको छोरा मस्तसँग आँगनमा खेलिरहेको हुन्थ्यो । आजित भएकी आमाले सिस्नु लगाएरै स्कुल लिएर गइन् । ‘त्यसरी स्कुलमा पढ्न अटेरी गर्ने दाइ आईकममा बोर्ड फर्स्ट भए । त्यसमा सबैभन्दा धेरै खुसी आमा नै हुनुभयो,’ महेश सम्झन्छन् ।महेशचाहिँ सानुमायाले कम पिट्ने छोरामध्येमा पर्थे । उनी आमाले गर्ने घरका सारा धन्दाहरू गरिदिन्थे । उनी घर पोत्ने, खाना बनाउनेदेखि घाँस काट्ने र खेत जोत्नेसम्म घरका अधिकांश कामहरू गर्थे । तीजका बेलामा वरिपरिका आमाहरू माइत जान्थे । तर घरको कामले आमा जहिल्यै माइत जानबाट वञ्चित हुने । एक समयपछि आमाले गर्ने कामको जिम्मा आफूले लिएर महेशले मामाघर पठाउन थाले । ‘त्यही भएर हजुरबा–हजुरआमाले पनि साइँलो नातिका लागि विशेष केही पठाइदिनुहुन्थ्यो,’ महेश सम्झन्छन् । कान्छो भाइ हुर्काउन भने चार दाजुभाइले उत्तिकै सहायता गरे ।सानैदेखि दाजुभाइहरू एउटा कुरामा निकै सचेत थिए, ‘आमालाई रुवाउनु हुन्न ।’ आमाको आँखामा आँसु देख्दा उनीहरूको मन बिझाउँथ्यो । एक पटक घरझगडा पर्दा बाले आमालाई हात लगाए । आमाले रुँदै महेश र माइलो दाइलाई मामाघर पठाइन् । महेश र दिनेश मामाघर पुगेर झगडाको बेलिबिस्तार लगाए । मामाघरको हजुरबा उनीहरूसँगै घर आए र बालाई झपारे । पाँच सन्तानलाई आमाको स्नेह बरोबर थियो । छोराहरू बुझ्दै गएपछि आमाका निम्ति साथीजस्तो भए । आमालाई धेरै माया गर्दा ‘तिमी’ सम्बोधन गर्थे । रिसाएको बेला भने ‘तपाईं’ सम्बोधन गर्थे । अहिले पनि त्यो सम्बोधन कायमै छ ।एक्लो ज्यानले पाँच सन्तान हुर्काउनु सजिलो थिएन । तर सानुमायाले कहिल्यै आफूलाई भएको पीडा छोराहरूलाई सुनाइनन् । महेशलाई अझै पनि ती दिन सम्झना छ, ‘जतिबेला खाना खाने बेला भान्सामा कहिलेकाहीं भाग कम हुन्थ्यो । आमा पहिला छोराहरूलाई खुवाउनुहुन्थ्यो, बाँकी नरहँदा भोकै पनि बस्नुहुन्थ्यो । पाउने कुरा कहिल्यै नसोच्ने, सधैं गुमाउने मात्र । त्यो पनि छोराहरूका लागि ।’ आमाको यो असाधारण माया सम्झेर महेश चकित पर्छन् ।महेशलगायत चार भाइलाई आमापछिको योगदान भने जेठो दाइ रमेशको रह्यो । सानैदेखि आमाका सारथी बने रमेश । एसएलसीअघिसम्म आमालाई जेठो छोराको खुब चिन्ता थियो । जेठो दाइ गाउँमा फाइटरजस्तै थिए । साथीहरूसँग उनी समूहमा फाइट खेल्थे । जुत्ताभित्र चक्कु बोकेर हिँड्थे । आमाले त्यो थाहा पाएर साफ झपारेको सम्झना छ, महेशलाई । तर बिस्तारै रमेशलाई घरको जेठो हुनुको बोधले थिच्दै गयो । दाइ अभिभावकजस्तो बन्न थाल्नुभयो । भाइहरूको जिम्मेवारी निर्वाह गर्नुपर्‍यो । दाइले राम्रो बाटो समात्नुभयो । अनि हामी पनि दाइकै बाटोमा हिँड्यौं,’ महेश सुनाउँछन् ।एसएलसी दिनासाथ रमेश घरलाई सहायता हुन्छ भनेर जागिरका लागि इन्डियातिर हान्निए । तीन महिनाको अवधिमा केही रकम कमाएर ल्याए । एसएलसी पास भएपछि शिक्षण गर्न थालेका दाइ अहिलेसम्म विद्यार्थीहरूकै माझ रमाइरहेका छन् । दाइले जागिर खान थालेपछि भने घरको आर्थिक अवस्थामा परिवर्तन आउन थालेको थियो ।महेशको विद्यार्थी राजनीतिको सुरुवात २०५३ मा कक्षा ७ पढ्दादेखि सुरु भएको थियो । त्यसअघि उनीभित्र राजनीतिक झिल्को बाल्ने काम दुई घटनाले गरेका थिए ।‘थाहा’ अभियन्ता रूपचन्द्र विष्ट बेलाबेला उनकै घरछेउको बाटो हुँदै हिँड्थे । एकपल्ट स्कुलबाट घर फर्कंदै गर्दा बालक महेशलाई रूपचन्द्रले परबाट उनकै शैलीमा बोलाए, ‘ए भाते, यता आइजो ।’ महेश आज्ञाकारी छात्रझैं रूपचन्द्रको नजिक गए । स्कुले पोसाकमा रहेका महेशको सर्टको कलर हरियो थियो । मिरमिरे स्मृतिको झ्यालबाट उनी चियाउँछन्, ‘उहाँले सिम्रिक कलरको थाहा लेखेको छाप मेरो सर्टमा लगाइदिनुभयो र हिँड्नुभयो । त्यही ड्रेस लगाएर स्कुल गएपछि कक्षा शिक्षकले मुर्मुरिँदै गाली गर्दै भन्नुभयो– यो लगाएर भोलिबाट स्कुल आउने हैन ।’ घर गएर धुँदा पनि त्यो कलर गएन । नयाँ सर्ट किन्ने अवस्था पनि थिएन । शिक्षकको गाली खाएरै भए पनि उनी सर्टमा त्यो थाहाको छाप बोकेर स्कुल आउजाउ गरिरहे ।२०५० जेठ ३ मा मदन भण्डारीको दासढुंगा दुर्घटनामा निधन भएको थियो । भण्डारीको मृत्युले सिंगो देश स्तब्ध थियो । उनको अस्तु सेलाउन त्यतिबेला हिरण्यलाल श्रेष्ठ हाते माइक गर्दै महेशको गाउँ पुगेका थिए । ‘उहाँको अस्तु सेलाउन पनि देशभरि लगिएको छ । उनको सम्मानमा यति धेरै मान्छे शोक मनाइरहेका छन् । नेता त यस्तो पो बन्नुपर्छ भन्ने लाग्यो,’ महेश सम्झन्छन् । पछि कक्षा ७ मा पढ्दा अनेरास्ववियुको संगठन बनाउन सिनियरहरू आएका थिए । त्यहाँ मदन भण्डारीको प्रशंसा गरेपछि महेशले सोचे, ‘मदन भण्डारीको पार्टी भए त लाग्छु ।’त्यसपछि विद्यार्थी राजनीतिमा सक्रिय महेश क्याम्पस हुँदै केन्द्रीय अध्यक्षसमेत भए । २०७९ को प्रतिनिधिसभा चुनावमा मकवानपुर–२ बाट विजयी भए । महेशको राजनीतिक यात्रामा आमा सधैं दाहिने भइन् । टाढा–टाढासम्म कार्यक्रममा जानुपर्दा उनले कहिल्यै पनि रोकिनन् । बरु बिस्तारै स्थानीय पत्रिकाहरूमा छोराको नाम र फोटो छापिँदा भने फुरुङ्ग हुन थालिन् ।महेशका दाइ दिनेश कलेजमा पढाइकै कारण चर्चित भए । सबैले उनलाई दिनेश बर्तौलाको भाइ भनेर चिन्थे । महेशलाई कताकता लाग्थ्यो, ‘म त आफ्नै नामले चिनिनुपर्छ ।’ उनको पढाइ मध्यम थियो । यद्यपि सामाजिक काम र राजनीतिक अभियानबाट भने आफूलाई चौतर्फी चिनाउँदै लगे । उनी कक्षा १२ पढ्दै गर्दा देशमा सशस्त्र युद्ध चलिरहेको थियो । त्यतिबेला युद्धविराम हुँदा उनी एक जना सहयात्रीसँग मेची–महाकाली साइकल यात्रामा हिँडे । यो अभियानको उद्देश्य थियो– युद्धविराम सफल बनाऔं । शान्तिको प्रचार गर्दै हिँडेको ६७ दिनको यात्रामा फेरि युद्धविराम भंग भएको खबर आयो । ‘त्यसबीचमा टेलिफोन पनि भएन, हामी घरपरिवारबाट बेखबर थियौं । हामी हरेक ठाउँ पुगे पनि रेडियो नेपालको सम्पर्कमा पुग्थ्यौं । रेडियोले समाचार बनाउँथ्यो,’ महेश सम्झन्छन् । त्यतिबेला घर पुग्दा चिन्तित मुद्रामा बसिरहेकी आमा छोरालाई देखेपछि अत्यन्तै खुसी भइन् । महेश सांसद बन्दा आमाको आँखामा सबैभन्दा खुसी महसुस गरेका थिए ।अहिले पनि आमा छोराहरूलाई छिनछिनमा फोन गर्छिन् । काठमाडौं बाहिर जानुपर्‍यो भने महेश सधैं आमालाई जानकारी गराउँछन् । ‘म काठमाडौं बाहिर जाँदै छु भने हरेक छिन फोन आइहाल्छ । दिनमा चार पटकसम्म त कहाँ पुग्यौ, के खायौ भनेर सोध्नुहुन्छ,’ महेश सुनाउँछन् । महेश राजनीतिमा सक्रिय भएपछि बेला–बेलामा आलोचना र टिकाटिप्पणी पनि आउँछन् । आमालाई सबैभन्दा चिन्ता यही कुराको हुन्छ आजकल । ‘टीभीहरूमा कहिलेकाहीं आलोचना सुन्नुपर्‍यो भने उहाँ एकदम दुःखी हुनुहुन्छ । धन्न सामाजिक सञ्जालमा आएका कमेन्टहरू पढ्न जान्नुहुन्न । नत्र त अचेत नै हुनुहुन्थ्यो होला,’ महेश हाँस्दै भन्छन् ।एक पटक बालाई त्यस्तै पर्‍यो । एउटा विषयमा बोल्दा अदालतका निर्णयविरुद्ध महेशले संसद्मा बोलेका थिए । उनीविरुद्ध मानहानिको मुद्दा पर्‍यो । ‘मेरो मुद्दाको म्याद तामेली हेटौंडामा भयो । संयोगवश म्याद बुझ्न बा जानुभएछ । सांसद भएर काठमाठौं पठाएको छोरालाई सर्वोच्चबाट मुद्दा । छोरा सिद्धियो भनेर आतिएका बा थचक्कै बस्नुभएछ । केहीबेर अचेतझैं हुनुभएछ,’ महेश प्रसंग जोड्छन् ।महेशका पाँच दाजुभाइ सबै आ–आफ्ना क्षेत्रमा सक्रिय छन् । जेठा शिक्षक, माइलो दाइ हाइड्रो कम्पनीमा सीईओ, महेश सांसद, काइँलो जागिरे र कान्छो अमेरिकामा । आमा पाँचै छोराहरूलाई बारम्बार भनिरहन्छिन्, ‘बरु तिमीहरू पानी खाऊ, भोकै पेट बस । तर कुनै पनि ठाउँमा गलत हात लम्काउने काम नगर । बरु रित्तो गोजीमा पैदल हिँड । विलासिताका नाममा हद पार नगर ।’महेश आमाको कुरालाई पाँचै भाइले शिरोपर गरेको ठान्छन् । जो जहाँ पुगे पनि, जति नै उचाइ लिए पनि आमाले नचाहेको बाटो कुनै दाजुभाइ नहिँडेको लाग्छ महेशलाई । ‘आमा हाम्रो जीवनमा हरेक दिन सीमाभित्रको मेन गेटमा डन्डा लिएर खबरदारी गरिरहनुभएको छ । त्यसकारण पनि हामी हिँड्ने बाटोमा सतर्क छौं,’ महेश गर्विलो सुनिन्छन् ।"
"त्यो श्यामश्वेत नारायणगढ, यो चकाचौंध भरतपुर","चितवन — भरतपुर नगरपञ्चायतको श्यामश्वेत दृश्यदेखि भरतपुर महानगरपालिकाको चकमक उज्यालोसम्मका सबै दृश्य सम्झनामा छन्, रामु परियारसँग ।२०२२ सालमा तनहुँको मनपाङबाट उनका बाबु निर्मल वैधकोटी (परियार) अवसरको खोजीमा यता आएका थिए । तत्कालीन नारायणगढ गाउँपञ्चायतमा कटुवाल बनेर उनले धेरैलाई धेरै खबर सुनाए । यिनै निर्मलका कान्छा छोरा रामु अहिले बदलिँदो सहरको साक्षी भएका छन् ।तत्कालीन नगरपञ्चायतले नै वृक्षारोपण गरेको नगर वनमा २०४७ सालमा वन हेरालुको जागिर खाएका थिए रामुले । तीन वर्षपछि उनले जागिर बदले । भरतपुर महानगरपालिका-३ को कार्यालय नारायणगढ बजारकै व्यस्त पुल्चोकदेखि लगभग डेढ किलो मिटर तल पश्चिममा छ । अहिले यही अफिसमा चार वर्षदेखि कार्यालय सहयोगीको भूमिकामा छन्, ५५ वर्षीय रामु । उनी घर आडैको वडा कार्यालयमा सरुवा भएर आउनुभन्दाअघि उनी भरतपुर नगर कार्यपालिका कार्यालयमा थिए ।उनी कार्यालयमा आएका पत्र दर्ता गर्छन्, चलानी नम्बर राख्छन्, फाँटबाट आउने निर्देशन पूरा गर्छन् । तर यही काम गर्दागर्दै उनले तीव्र गतिमा फेरिएको यो सहरको बदलिँदो आयामलाई नियालेका छन् । कुन चोक कसरी फेरियो, सहर कुन भागतिर कसरी फैलियो र कुन गुल्जार चोक हेर्दाहेर्दै सुनासान बन्न थाल्यो सबै हिसाब उनले राखेका छन् ।पुल्चोकको पश्चिम नदी किनारको बाटो छेवैमा छ शताब्दी पुग्न लागेको एउटा पुरानो चौतारो । यो चौतारोमा कुनै समय कति धेरै पैदलयात्रु र भरिया सुसाउँथे भन्ने सम्झनादेखि अहिलेको व्यस्त पुल्चोक वरपर कति घर थिए भन्नेसम्मका सम्झना उनीसँग छन् । ‘मैले जान्दासम्म पनि त्यहाँ जम्मा ६ घरहरु थिए । दुईवटा टायलले छाएका र अरु खरको छाना भएका,’ उनी पुराना दिन सम्झिन्छन् ।ती ६ मध्ये एउटा घर रामुको थियो । खरले छाएको अनि सालको फलेकले बारेको । २०२७ सालमा यही घरमा जन्मेमा रामुले यही चौतारो र नारायणी नदीको संगता बाल्यकाल बिताए । नारायणीको कञ्चन पानी गाग्रीमा उभाएर ल्याएर खाए । उनले सुनाए, ‘बर्खामा नदीकै पानी खान्थ्यौं । गाग्रीको मुखमा सुतीको कपडा राखेर धमिलो पानी छान्थ्यौं । छानेको पानीमा फिटकिरी राखेर शुद्ध पारिन्थ्यो ।’ तर पानी पिउने यही नारायणी नदी उनले हेर्दा हेर्दैअर्कै भयो । उनले सुनाए, ‘अहिले त बर्खाको भेलको धमिलो नारायणीको के कुरा हिउँदमा पनि पिउन योग्य पानी हुँदैन । अहिले त नारायणीको पानीमा मान्छेले हात खुट्टासमेत हम्मेसी धुँदैनन् ।’हिजोआज नारायणगढ यति व्यस्त र होहल्लाले भरिएको छ कि नजिकै बोलेको सुन्न पनि कानलाई चनाखो राख्नुपर्छ । रामुले आफ्ना बाबु कटुवाल हुँदाताकको समय सम्झिँदै भने, ‘बाले एक चोकमा उभिएर कराएको खबर चारैतिर सुनिन्थ्यो ।’ उनका बाले त्यतिबेला बेलचोक, सहिद चोक, लीला चोक, पुतली बजार, जहाँ अलिक झुरुप्प घर थिए त्यहाँ मात्रै बेस्सरी चिच्याउँथे । ‘अहिले त होहल्ला मात्रै छ,’ रामु भन्छन् ।नारायणीमा पुल नभएकाले ठूला डुंगाबाट ओहोरदोहोर गर्नुपर्थ्यो । रामु पनि ३०/३५ जना मान्छे बोक्ने त्यही डुंगाबाट चढेर कहिलेकाहीँ नारायणी तर्थे । वडाको कर्मचारी भएकाले बाबुले एकफेर डुंगाको कर उठाउने काम गरेको घुर्मैलो सम्झना पनि रामुसँग छ । उनका अनुसार त्यतिबेला तत्कालीन गाउँ पञ्चायतले एउटा डुंगाबाट २०/२५ पैसा कर उठाउँथ्यो ।२०४२ सालमा नारायणी नदीमा पुल बन्नुभन्दा अघि त्यसभन्दा एक किलोमिटर पूर्व लीला चोकमा चहलपहल हुन्थ्यो । यात्रुहरु लीला चोकबाटै डुंगा चढेर नदीपारि जानेआउने गर्थे । नारायणी नदीमा भैंसी आहाल बसाउन लगेको बेलाको एउटा सम्झना रामुको मनमा ताजै छ । तिथिमिती त उनको सम्झनामा छैन तर त्यस दिन उनले नदी किनारबाटै नारायणी नदीमा डुंगा ढलपल ढलपल गर्दै दुर्घटनामा परेको देखे । रामुका अनुसार त्यतिबेला नारायणी नदीमा पुल बन्न पिल्लर बनाउने काम भइरहेको थियो ।बन्दीपुर र अन्य पहाडी जिल्लाबाट बसाइँ सर्नेहरुका कारण यो सहरको रौनक फेरिन थालेको थियो । रामुले कसरी हेर्दाहेर्दै पुल्चोक बजार क्षेत्रमा परिणत भयो भनेर सुनाए । सुरुमा त ससाना घर मात्रै थिए । बन्दीपुरबाट आएका साहुहरुले इँटाको गारो भएको घर बनाएको उनले देखेका छन् । बजार बढ्दै जाँदा विस्तारै माटोको जडानले इँटाको गारो, काठका लामा र मोटा चौकस राखेर तला बनाइने ‘कडी पाते’ छत भएका घर बन्न थाले । उनले २०५० सालपछि मात्रै सहरमा कंक्रिटका घर थपिने क्रम बढ्न सुरु भएको र जग्गा किनबेच मौलाउन थालेको बताउँदै भने, ‘त्यसपछि त नारायणगढ छिटोछिटो फेरिन थाल्यो ।’४० को दशकसम्म मोटरगाडीभन्दा धेरै साइकल र मान्छेले नै पाइडल चलाएर मान्छे बोक्ने तीन पाङ्ग्रे रिक्साको ताँती देखिने सहरमा बिस्तारै साइकल र रिक्साको संख्या घट्दै गए । गाडी, अटो रिक्सा र मोटरसाइकलको संख्या थपिए । बदँलिदो यो दृश्यको साक्षी रामुले यहाँ अरु धेरै परिवर्तनलाई नजिकबाट देखेका छन् । जस्तो कि, कुनै समय ठेउवा भन्ने आकासे निलो रङका चरा उनी नारायणीका छेउछाउमा खुबै देख्थे । मकैबारीमा सुँगाको हुल देख्थे अनि लाटोकोसेरोको बथान देख्न कुनै साइत कुर्नु पर्दैनथ्यो । तर अहिले त यस्तो सम्झनाका कुरा पनि मान्छेलाई पत्याउन मुस्किल पर्छ । उनले भने, ‘यहाँ मान्छे त बढे तर चरा हराए ।’२०१३ सालमा बस्ती विकास कार्यक्रम सुरु भएपछि बदलिन थालेको नारायणगढ आसापसको क्षेत्र २०७४ पछि झनै तीव्र स्वरुपमा बदलिएको छ । स–साना बाटा फराकिला भएका छन् अनि कालोपत्रे सडक गाउँगाउँसम्मै फैलिएको छ ।तीव्र रुपमा सहरीकरण भएपछि नारायणगढ आसपासका खानेपानीका स्रोत सुक्दै गएको पनि उनले देखेका छन् । रामुका बाबुले २०४२ सालमा नारायणी छेवैको घरमा बसाइँ सरेपछि २४ फिट पाइप गाडेर धारा हालेका थिए । तर ६ वर्ष भयो त्यो धारा सुक्न थालेको । अहिले सरकारी धाराबाट पानी त आउँछ तर चरा हराएको, पानी सुक्न थालेको र नारायणी नदीको पानी मैलिन थालेको देख्दा उनको मनमा ख्याल आउँछ, यो विकास हो कि मान्छेको मनपरी ?बदलिएका धेरै कुराले उनको मन चस्स बनाउँछ । तर एउटा कुरामा भने उनी सन्तोकको अनुभव गर्छन् । जस्तो कि पहिले पहिले उनी प्रत्येक पाइलामा छुवाछुतको नमिठो अनुभव गर्थे । उनले सुनाए, ‘कसैको घर जाँदा हामीलाई जात मिलेर भनेर पिँढीमा उक्लन छेक बार लाउँथे । भाडा छोए पखाल्नुपर्ने, होटलमा चिया खाए पनि गिलास माझेर अलक्क सुक्ने गरेर राख्नुपर्ने ।’ तर भेदभावको यो चरम स्वरुपमा भने अहिले बदलिएको ठान्छन् उनी ।समयक्रममा नारायणगढले काँचुली फेर्‍यो । यहाँका मान्छे बदलिए । रामुकै जीवनमा पनि घामछाया चलि नै रह्यो । स्नातक उत्तीर्ण जेठो छोरा र १० कक्षा पढेका कान्छो छोरा नगर सेवाको जागिरमा प्रवेश गरेकामा रामुलाई सन्तोक छ । तर यो सहर जति छिटोछिटो बदलियो त्यही गतिमा आफ्नो जीवनका दुःख र संघर्ष बदलिन नसकेको चिन्ता भने उनीसँग छ । उनले कुराकानीको बिट मार्दै भने, ‘बजार त कहाँबाट कहाँ पुग्यो । तर हाम्रो हालत उही कान्लामुनिको भ्यागुतो कान्लैमुनि भनेझैं ताल छ ।’"
जहाँ चियासँगै कप पनि खान मिल्छ,"कास्की — ‘एउटा भेनिला, एउटा चक्लेट फ्लेबरको चिया बनाइदिनुस् न !’ एकातिर अर्डर लिनेबित्तिकै फेरि अर्को टेबलबाट यसरी बोलावट आइहाल्छ । गत जेठ १० यता पोखराको पृथ्वीनारायण क्याम्पस गेटको एउटा चिया पसल बिहानदेखि बेलुकासम्मै ग्राहकले भरिभराउ हुन्छ । चिया पिउन भीड हुनुको कारण हो – चिया पिउने कप । चिया पिएको कप खान मिल्ने भएकाले ‘चिया चपाउ’ले धेरैको ध्यान खिचेको छ ।कपजस्तै यो पसल सुरूवात र चर्चाको किस्सा पनि त्यति नै रोचक छन् । एउटा भिडियोकै कारण ‘चिया चपाउ’ले रातारात चर्चा कमायो । तर, यो नाफा आर्जनको उद्देश्यले खोलिएको चिया पसल होइन । पोखरा विश्वविद्यालय केन्द्रीय क्याम्पसमा उद्यमशीलतामा स्नातक अध्ययनरत मञ्जु तिवारी, स्तुति थापा, नम्रता पौडेल र यनिका भट्टराईले अनुसन्धानको प्रयोगात्मक गर्न यो पसल खोलेका हुन् । ‘पढाइकै सिलसिलामा हामीले चिया व्यवसायबारे ६ महिना लगाएर अध्ययन गरेका थियौं । त्यो अध्ययनअनुसार आठौं सेमेष्टरमा ६ महिना व्यवसाय गर्नुपर्ने हुन्छ,’ नम्रताले सुनाइन्, ‘६ महिनालाई गरेको काममा यस्तो भीडभाड होला भन्ने कल्पना नै थिएन ।’सातौं सेमेस्टरमा क्याम्पसमा नयाँ व्यवसायको बिजनेस प्लान बुझाउनुपर्ने थियो । त्यसमा दुई वटा विषयमा ध्यान दिन भनियो । पहिलो- वातावरणमैत्री व्यवसाय । दोस्रो- चल्तीको व्यवसायभन्दा फरक । यसपछि चार जनाको समूहले अध्ययनको विषय खोज्न थाल्यो ।काठमाडौंमा जस्तै पोखरामा पनि थरीथरी नाम दिएर चिया पसल खुल्न थालेका छन् । उनीहरूले पोखरामा चिया व्यापारको सम्भावना र समस्याबारे अनुसन्धान गर्ने निधो गरे । अरूले पनि बेचिरहेको चियालाई कसरी फरक बनाउने ? चार साथीले वातावरणमैत्री र नवीनतम योजना खोज्न घोत्लिए । ‘गुगलसँग चिया पसल गर्न इनोभेटिभ आइडिया माग्यौं । त्यहाँ इडिबल कप (खान मिल्ने कप) भेटियो,’ मञ्जुले भनिन् ।सातौं सेमेस्टरमा ६ महिना लगाएर चियामै अनुसन्धान सकियो । भारतबाट ‘इडिबल कप’ मगाएर प्राध्यापकलाई चिया पिलाए । अनुसन्धानपछि त्यतिबेला आधा काम सकियो । आठौं सेमेस्टर सुरू भयो । यसमा अघिल्लो सेमेस्टरकम गरेको अनुसन्धानअनुसार ६ महिना व्यवसाय गर्नुपर्थ्यो । अनुसन्धान मात्र गर्दा र व्यवसाय नै गर्दा हुने फरक विद्यार्थीलाई अनुभव गराउन प्रयोगात्मक गर्न भनियो ।सबैले घरमा सोधे । पढाइकै विषय भएकाले पसल खोल्न सबैले अनुमति पाए । मञ्जुलाई आमा-बुवाले सोधेका थिए- त्यत्रो एक सय डिग्री तातो हाल्दा नपग्लिएको कप पेटमा गएसी कसरी पग्लिन्छ ? उनले कप मकै, गहुँबाट बन्ने जानकारी गराइन् । चिया हालेपछि ‘इडिबल कप’को आयु आधा घण्टा हुन्छ । आधा घण्टासम्म चिया नपिए कप पग्लिन्छ ।चिया पसल त खोल्ने तर कहाँ ? ‘इडिबल कप’ मा ग्राहकको चासो र प्रतिक्रिया बुझ्नु थियो । ६ महिनाको व्यवसाय भएकाले धेरै ठाउँ पनि चाहिएको थिएन । सुरूमा पोखराको जिरो किलोमिटरमा ६ महिनालाई व्यवसाय गर्न सटर खोजे । त्यहाँ खोजेजस्तो ठाउँ पाइएन । यसपछि उनीहरू बगर पुगे जहाँ त्रिभुवन विश्वविद्यालयअन्तर्गत देशकै ठूलो आंगिक क्याम्पस पृथ्वीनारायण क्याम्पस छ । उनीहरूलाई लाग्यो- क्याम्पस पनि छ, मान्छेको चाप पनि छ, विद्यार्थीले गरेको भनेपछि विद्यार्थी पक्कै आउलान् ।तीन दिन लगाएर सटर खोजिरहँदा नाम जुराइसकेका थिए । चिया पिउने, कपलाई खान मिल्ने भएपछि हाँसो मजाकमै ‘चिया चपाउ’ नाम जुरेको थियो । यो नाम नै अहिले ग्राहकको धेरै चाप हुनुको कारण भएको मञ्जुले सुनाइन् । ‘चिया चपाउ नाम नै यूनिक भयो । अहिले कहाँ रहेछ ठाउँ भनेर कति धेरैको म्यासेज आइरहेको छ,’ उनले भनिन् । विद्यार्थीले खोलेको चिया पसल भएकैले धेरै विद्यार्थी नै ग्राहक बनेर चिया पिउन पुग्ने गरेका छन् ।‘चिया चपाउ’ खुल्दासम्म चार जनालाई अहिलेजस्तो भीड होला भन्ने कल्पना थिएन । त्यसैले उनीहरूले दुई वटामात्र टेबल, कुर्सी राखेर साँघुरो ठाउँ रोजेका थिए । जेठ १० मा चार जनाले सँगै सटर खोले । नरिवल फोडे । यसपछि पाठशालाको सिकाइलाई व्यावहारिक बनाउन ‘चिया चपाउ’ खुल्यो । त्यो दिन सबैले परिवारका सदस्यलाई बोलाएका थिए । सबैलाई चिया चखाए । ओपनिङ सकियो । राति सुत्नुअघि मञ्जुले मोबाइलमा दिउँसो खिचेका भिडियो हेर्न थालिन् । भिडियो जोडजाम गरेर टिकटक र इन्स्टाग्राममा पोस्ट्याइन् । क्याप्सन राखिन् – चिया चपाउन कहिले आउने ?बिहान उठेर इन्टरनेट खोल्ना साथ मोबाइलमा नोटिफिकेसन लगातार बजिरहृयो । टिकटकमा नसोचेको लाइक, कमेन्ट र भ्युज देख्दा मञ्जु अलमलमै परिन् । ‘यति धेरै नोटिफिकेसन आयो कि म आफैं कन्फ्युज भएँ । भिडियो त रातभरमै भाइरल भएछ । त्यो हेरेपछि कन्टेन्ट क्रिएटरहरू आफैं आउनुभयो,’ उनले सुनाइन् ।रातभरमै भिडियोमा १२ लाख भ्युज गएको थियो । हालसम्म उक्त भिडियो ४७ लाख पटक हेरिएको छ । भिडियो भाइरल हुँदाको दिन जेठ ११ मा खासै ग्राहक आएनन् । त्यसको भोलिपल्टदेखि चाप यस्तो हुन थाल्यो कि चार जनाले खाना खाने फुर्सद पनि पाउन छोडे । यसरी भीड हुनुको कारण चिया, कप र चियामा पाइने स्वाद हो । ‘चिया चपाउ’ मा इलाइँची, चक्लेट र भेनिला फ्लेबरको चिया पाइन्छ । चियाको कपमा पहिल्यै यो फ्लेबर मिसिएको हुन्छ । जब कपलाई खान थालिन्छ त्यसमा स्वाद भेटिन्छ । ‘गुलियो मन नपराउनेले इलाइँची खानुहुन्छ । नभए चक्लेट फ्लेबर धेरै जान्छ,’ नम्रताले भनिन्, ‘बुवाहरुले हामी सुगरको बिरामीलाई हुने सुगर फ्री पनि ल्याउनपर्‍यो भन्ने भएको छ । त्यसबारे सोच्नपर्ला ।’भेनिला फ्लेबर चियाको प्रति कप ६५, इलाइँची र चक्लेट फ्लेबरको समान ६०–६० रुपैयाँ मूल्य छ । चियामात्र बेचेर मासिक खर्च धान्न गाह्रो हुने अनुसन्धानले देखाएको थियो । त्यसैले उनीहरूले चाउचाउ, चटपट पनि बिक्री गर्छन् । तर, धेरैको रोजाइ चिया नै रहने गरेको छ । दैनिक कम्तीमा ५० देखि १ सय ३० वटासम्म समूह चिया पिउन ‘चिया चपाउ’ पुग्छन् । चिया राख्ने कप भारतबाट आयात गर्ने गरेको मञ्जुले बताइन् ।पोखरा विश्वविद्यालयले कोभिड–१९ पछि उद्यमशीलता विकासमा स्नातक पढाइ थालेको थियो । पहिलो ब्याचमा ३१ जना भर्ना थिए । आठौं सेमेस्टरमा आइपुग्दा २१ जना छन् । सुरूमा त अहिले ‘चिया चपाउ’ खोल्ने चारै जनालाई व्यर्थै पढिएछ भन्ने लागेको थियो । अहिले जब उद्यमशीलताबारे बुझे, आफैं उद्यमी बने यो विषय पढाइको महत्व बुझेका छन् । ‘सरसँग हजुरहरूले भनेर यो विषय पढ्यौं, अब काम पनि पाइँदैन भनेर रिसाउँथ्यौँ । पढ्ने र गर्ने त फरक हुन्छ । तर अहिले त ठिकै छ,’ नम्रताले सुनाइन् ।६ महिनापछि ‘चिया चपाउ’ के हुन्छ ? यो प्रश्नको जवाफ चारै जनासँग छैन । ६ महिना अध्ययनमै बिताउने र त्यसपछि मात्र निरन्तरता दिने–नदिनेबारे निर्णय गर्ने उनीहरूको योजना छ ।"
बदलिँदो धरानका साक्षी बनेका एक हकर,"धरान — साढे तीन दशकमा देशमा केके बदलियो ? केके बदलिएन ? यो प्रश्नको उत्तर अनेक तरिकाले दिन सक्छन्, धरानका ७५ वर्षीय कृष्णभक्त श्रेष्ठ । उनी कुनै दलका नेता होइनन्, कुनै अनुसन्धानकर्मी होइनन् तर पनि परिवर्तनका मसिना तिथिमिति र नेपाली समाजको बदलावका अनेक घटनाबारे जानकार छन् । नहुन् पनि किन, पछिल्ला ३६ वर्षयता उनी निरन्तर एउटै परिचयमा बाँचेका छन्, हकर ।धरानमा जन्मेर पनि कृष्णभक्तले लाहुरे हुने सपना देखेनन् । किनकि २००८ सालमा जन्मिएका उनी ६ महिनामै कोक्रोबाट लडेका थिए । त्यतिबेलै उनको खुट्टा भाँचिएको थियो । समयमै उपचार नभएकाले यही घटनापछि उनको दुवै खुट्टाको सन्तुलन गुम्यो । कृषक बाबुका छोरा कृष्णले १० कक्षाभन्दा माथि पढ्ने अवसर पनि पाएनन् । अपांगताकै कारण बाबुसँगै खेतीपातीमा पनि उनी रम्न सकेनन् । रेल्वे गाउँबाट धरान झरेर उनी हकर भए । त्यसयताको बदलिएको नेपालका हरेक खबरका उनी पाठक त भए नै, चोकचोक घुम्दै पत्रिका बेच्ने भएकाले बदलिँदो धरानको साक्षी पनि भए ।बोलीचालीमा उनले धरानको सबैभन्दा पुरानो हकरको परिचय पाएका छन् । तर यो पहिलोसँग उनको उनको लगाव भने छैन । बरु उनी हेर्दाहेर्दै पत्रिका कतिबेला आउँछ र देश दुनियाँको खबर थाहा पाइन्छ भनेर कुरिबस्ने धरानेहरु मोबाइलमा झुन्डिन थालेको दृश्यको साक्षी भए ।एक समय त यस्तो थियो, कृष्णलाई पत्रिका बेच्न भ्याइनभ्याइ थियो । धरानको पुरानो बजार, छाता चोक, रत्नरोड उतिबेलाका धरानका मुख्य बजार थिए । त्यहाँ थिए, मैनाली पुस्तक पसल र अन्य किताब पसलको लाइन । त्यहाँ एकबिहानै अखबार पढ्न आउनेको भिड लाग्थ्यो । अहिले धरानको चमकधमक भानुचोकको गतिबाट थाहा हुन्छ ।'तर त्यतिबेला त भानुचोक अहिलेजस्तो कहाँ हुनु,' उनले सुनाए, 'भानुचोक त्यतिबेला सुनसान थियो ।' २०४५ सालको विनाशकारी भूकम्पले धरानमा पुर्‍याएको क्षति र मृतकको सम्झनामा हङकङ र मकाउका आप्रवासी नेपालीले हङकङको घण्टाघरमा आधारित भएर करिब ५६ लाखमा खर्चेर २०४८ सालमा भानुचोकमा घण्टाघर ठड्याए । अनि त भानुचोक चम्किन थाल्यो । उनले सुनाए, 'कति छिटो समय बद्लिएजस्तो लाग्छ, पहिला सुनसान त्यो भानुचोकका गल्लीहरुमा अहिले भिडभाड छ ।'कृष्णलाई स्पष्ट सम्झना छ, माओवादी जनयुद्ध उत्कर्षमा पुगेका बेला र जनआन्दोलनताक अखबारको बिक्री उत्पात थियो । किनकि खबरका अरु माध्यम पनि थिएनन् । उनले सुनाए, 'आज के समाचार छ, कहाँ के भयो, हिरोहिरोइनले केके गर्दैछन्, कुन फिल्म लाग्दैछ, त्यसमा ककसले खेलेका छन् भन्नेसम्मका विषयमा मानिसमा कौतूहल थियो । त्यसलाई मेटाउने एउटै माध्यम पत्रिका थियो ।'सुरुमा ११ वडा मात्र रहेको धरानलाई २०३५ सालमा पूर्वतर्फ रहेको बाँझगरा गाँउ पञ्चायत र पश्चिमतर्फ रहेको घोपा गाउँ पञ्चायतको केही क्षेत्रलाई गाभेर क्षेत्र विस्तार गरी १९ वडामा विभाजन गरिएको थियो । २०७१ वैशाख २५ गतेको मन्त्रिपरिषद्को निर्णयअनुसार पाँचकन्या गाविसलाई पनि धरान नगरपालिकामा गाभेर २३ वडा कायम गरेकोसम्मका घटनाका साक्षी हुन् कृष्ण ।२०७१ मंसिर १६ मा भने विष्णुपादुका गाविसलाई पनि धरान नगरपालिकामा गाभेर २७ वडा कायम गरी धरान उपमहानगरपालिमा बढोत्तरी भयो । धरानलाई कृष्णले अखबारका समाचारमार्फत चिनेका छन् अनि पैदलै यसका चोकचोक घुमेर बुझेका छन् । उनले पूर्वी पहाडी जिल्ला जाने मुख्य रुटका रुपमा धरानको चहलपहल देखेका छन् अनि पहाडी क्षेत्रबाट कैयौं दिन पैदलै नुन किन्न आउनेहरुको दु:ख पनि । उपचारको खोजीमा धरान झरेकादेखि यहीँ बसेर भविष्य खोजिरहेकासम्म सबैसबैलाई देखेका छन् उनले । बदलिँदो धरानको साक्षी उनले सुनाए, 'हेर्दाहेर्दै धेरै कुरा बदलियो ।'माओवादी द्वन्द्वको उत्कर्षमा हकर काम गर्न पनि उनलाई आपत परेको थियो । उनले लुकीछिपी पत्रिका बेच्थे । त्यतिबेलाको समय सम्झिँदै उनले सुनाए, 'बाटो-बाटोमा माओवादीका मान्छेहरु भेटिनथ्यो । तिनीहरुले मलाई कमरेड-कमरेड भनेर बोलाउथे । जबकि म स्वतन्त्र थिएँ ।'हकर भएकैले उनी देश दुनियाँको खबर पाठकहरुले भन्दा छिटो पाउँथे । त्यही भएर कहाँ के हुँदै छ भन्नेदेखि ठूलासाना सबै नेता उनले सजिलै चिन्थे । जनआन्दोलनताक त उनलाई अखबार बेच्न भ्याइनभ्याइ हुन्थ्यो । अंगालोभरिको पत्रिका एकैछिनमा बेचेर सकिनथ्यो । स्थानीयदेखि राष्ट्रिय सबै पत्रपत्रिका बेच्दा उनी एक समय मासिक १५ हजार सजिलै कमाउँथे । उनले सुनाए, 'पत्रिकाको मूल्य ३ रुपैयाँ भएका बेला त्यति कमाइ सानो थिएन ।'इन्टरनेट घर-घरमा र मोबाइल हात-हातमा पुगेपछि पत्रिका पढ्नेहरु घटे । कृष्णको काम पनि घट्यो अनि कमाइ पनि । धरान-१६ स्थित पार्वती टोलमा ३५ सय कोठामा भाडा तिरेर बुढेसकालका दिन बिताइरहेका कृष्ण हिजोआज हरेक महिना बत्ती, पानी र बिजुली गरेर तिर्नुपर्ने झन्डै ५ हजार रुपैयाँ र अन्य खानपान खर्च कसरी जुटाउने भन्ने चिन्तामा हुन्छन् । बिहे गरेर घर गइसकेका ३ छोरीहरुले बेलाबखत उनलाई सम्झिन्छन् र दु:ख घटाइदिन्छन् । उनले भावुक हुँदै सुनाए, 'उतिबेला मैले जग्गा जमिन जोड्न पाइनँ, अलिकति सम्पत्ति जोडेको भए आफ्नै घर हुन्थ्यो होला । आज अर्काको घरमा भाडामा बस्नुपरेको छ ।'धरान खोलाका बगर र घना जंगलबाट सहरमा बद्लियो । अखबार पढ्नेहरु मोबाइलमा रत्तिने भए । तर कृष्णलाई आफ्नो जीवन झन्-झन् खराब हुँदै गएझैं लाग्छ । सबैथोक बदिलए पनि कृष्णको मेहनती स्वभाव बदलिएको छैन अनि उनको पेसा पनि ।पत्रिकादेखि डिजिटल युग आइपुग्यो तर कुष्णको जीवन भने कहिल्यै परिर्वतन भएन । झन् झन् बत्तर हुँदै गयो । सहर बद्लिएर नयाँ भए तर गरिबी र पुरानै रहनसहनले उनको जीवनमा केही नयाँ परिवर्तन ल्याएन । उनी अहिले पनि उस्तै छन् सरल, सादा र मेहनती ।पहिलेजस्तो उनलाई टोलटोलमा हिँडेर जानु पर्दैन । धरानमा गाडी नपुग्ने ठाउँ नै कहाँ छ र ? उनले सुनाए, 'पहिला कहाँ यस्तो सुविधा थियो र ! गाडी नै नदेखेको मैले अहिले बाटो-बाटोमा सवारी साधनको चाप देख्छु । पहिले र अहिलेको धरानमा आकाश पातलको फरक छ नि ।'कृष्णले मेहनती, सरल र असल मानिसको परिचय बनाएका छन् । भन्छन्, 'म एउटा पत्रिका बेच्ने साधारण मान्छे मात्र भएँ तर मेरो जीवनको कथा र अस्तित्व त धरानले लेखिदिएको जस्तो लाग्छ ।'"
हात्ती-पीडाले अनिदो छ बाहुनडाँगी,"झापा — गत मंगलबार बिहान । रातको २ बजेको हुँदो हो । मेचीनगर–४ बाहुनडाँगीस्थित शान्ति टोलमा जंगली हात्तीको एउटा बथान पस्यो । बिहानीको समय भएकाले टोलका सबै निद्रामा थिए सायद, अधिकांशले थाहा पाएनन् । २० वटाको संख्यामा गाउँ पसेका हात्तीले करिब आधा दर्जन परिवारको भाँच्न तयार भइसकको मकै खाइदिए । मकैका बोटहरु पेलेर सोत्तर बनाए । मकैबाली हेर्नुहुने रहेन, न बोटमा रहृयो भाँच्न लायक मकै नै ।शान्ति टोलकी ३८ वर्षीया सीता सुनारले करिब १० कट्ठा जमिनमा अँधिया मकै खेती गर्दै आएकी थिइन् । यसपटक मकै राम्रै फलेको थियो । ‘मकै राम्रो फल्छ भनेर चार सय रुपैयाँ किलो पर्ने बिउ ल्याएर रोपेका थियौं,’ सुपारीको बिरुवामा मल लगाउँदै गर्दा भेटिएकी उनले सुनाइन्, ‘तर, भाँच्न तयार भएको सबै मकै हात्तीले खाएर सखाप बनाइदियो । हात्तीको बथानले कुल्चिएका कारण घाँस पनि वस्तुलाई खुवाउन मिल्ने रहेन ।’त्यस रात आएको हात्तीको बथानले सीताको मात्रै मकै सखाप पारेन । शान्ति टोलकै चतुरमान सुनार, सूर्यबहादुर सुनार, जीवन पाण्डे लगायतको पनि भाँच्न तयार मकै उजाड बनाइदियो । सीताले मकैबाली लगाएको जमिन उनको आफ्नो होइन । जग्गाधनी भारतमा छन्, उनले अँधिया खेती गरेकी हुन् ।सीतालाई जंगली हात्तीले बाली क्षति गरेपछि राहत पाइन्छ भन्ने थाहा पनि छ । तर, राहतका लागि निवेदन दिँदा जमिनको धनीपुर्जा, नागरिकतालगायत कागजात चाहिन्छ । नागरिकता त उनीसँग छ तर, धनीपुर्जा कसरी हुनु, किनकि जग्गाधनी यहाँ छैनन् । 'राहत पाउन पनि ६ महिनाभन्दा धेरै समय लाग्छ,’ उनी भन्छिन्, ‘कसले त्यत्रो लेठो गरोस्, त्यसैले राहतका लागि निवेदन दिइनँ ।’त्यस रात जंगली हात्तीले सीताको एक पटकको बाली मात्रै खाइदिएन । उनको वर्षभरिको मेहनत, सालभरि खाने अन्न र परिवारको रोजीरोटी पनि खाइदियो । त्यसो त बाहुनडाँगीका लागि जंगली हात्तीको यो समस्या नौलो भने होइन । बाहुनडाँगी र जंगली हात्ती एक अर्काका पर्यायवाचीजस्तै छन् । तर, पछिल्लो समय यहाँका स्थानीयले भोगिरहेको समस्या भने फरक छ ।बाहुनडाँगीमा आजकाल पहिलाजस्तो एउटा, दुइटा मात्रै हात्ती आउँदैनन् । ५०–६० वटाको बथान नै आइपुग्छ । पहिला रैथाने हात्ती आउँथे, आजकल छावासहितका हात्ती पनि आउँछन् । बथान जहाँ पस्यो, त्यहाँको बाली नै सखाप हुन्छ । उठाउनलाई किसानको खेतमा केही बाँकी रहँदैन ।मंगलबार बिहानको राति शान्ति टोल पसेको हात्तीको बथानले यहाँ मात्रै करिब ४० मन मकै खाइदियो, मकैका बोट पनि सोत्तर बनाइदियो । टोलवासीसँग हात्ती धपाउने प्रयास गर्नुबाहेक अन्य विकल्प केही थिएन । हात्ती अघायो, बाटो लाग्यो । बिहान खेतमा हेर्दा न मकैका घोगा थिए, न खुवाउन मिल्ने घाँस नै ।यसैगरी शुक्रबार बिहानको राति करिब ४५ वटाको संख्यामा जंगली हात्ती मेची तरेर बाहुनडाँगी प्रवेश गरे । मेची बगरमा नेपाल प्रहरी, सशस्त्र प्रहरी लगायतका सुरक्षाकर्मी तैनाथ रहेर नेपाल प्रवेश गर्ने हात्तीलाई भारततर्फ नै धपाउने प्रयास गरे पनि पछिल्लो समय त्यो प्रयास सफल हुन सकिरहेको छैन । शुक्रबार बिहान पनि त्यही भयो ।हात्तीको हुल रातको एक बजेतिर बाहुनडाँगीका युवराज पोखरेलको सुपारी बगानमा पस्यो । एक बिघा जमिनमा करिब ६ सय बोट सुपारी लगाइएको बगानमा हात्तीको बथान पसेको थियो । बथानले फुल्दै गरेका चार सयभन्दा बढी सुपारीको बोट भाँचिदियो, फेरि नजाग्ने गरी ।‘सवा एक बजेतिर सुपारी बगानमा पसेको हात्तीको बथान बिहान करिब ३ बजेतिर मात्रै निस्कियो । तल्लोपट्टि मकैबाली थियो, मान्छेले छेकेर जान दिएनन् । पूर्वपट्टि प्रहरी चौकी छ, त्यहाँबाट साइरन बजाइदिए । उत्तरपट्टि पनि मान्छेले छेके । हात्ती जाने ठाउँ भएन,’ भाँचिएका सुपारीका बोट देखाउँदै युवराजका भाइ दिव्यराज पोखरेलले भने, ‘चारैतिरबाट छेकेपछि हात्ती सुपारी बगानमै घण्टौंसम्म रहृयो । सयौं सुपारीको बोट भाँचिदियो ।’मेची तरेर बाहुनडाँगी आइपुगेको हात्तीको बथानले अन्नबाली मात्रै खाँदैन । कहिले घर नै भत्काइदिन्छ, सुपारीका बोट भाँचिदिन्छ । बच्चासहित आएको हात्तीको बथानले अनेक बिगार गर्छन् । तर, बाहुनडाँगीवासीसँग साइरन बजाउने, हात्ती धपाउनेलगायतका प्रयास गर्नेबाहेक विकल्पै हुँदैन । बिहान हुन्छ, हात्तीको बथान मेची तर्छ । तर, फेरि अर्को दिन उस्तै !जंगली हात्तीले दिएको दु:खबाट बच्न बाहुनडाँगीवासीले के प्रयास गरेनन् ? माहुरी पाल्दा हात्ती गाउँसम्म आउँदैन भन्ने ठानेर माहुरीको घार घरघरमै राखियो । खेतबाली वरिपरि डोरी टाँगेर डोरीमा खुर्सानीको धुलो दलियो । यसो गर्दा हात्ती खेतबालीमा पस्दैन भन्ने थियो । हात्तीबारको रुख लगाउँदा खेतबालीमा हात्ती नपस्ला भनेर सयौंका संख्यामा हात्तीबारको रुख पनि लगाइयो । यही बाहुनडाँगी हो, जहाँ हात्तीको क्षतिबाट जोगिन सुरुङ खन्नेसम्मका कार्य भए । तर, यी कुनै प्रयास सफल भएनन् ।अन्ततः दशकौं भयो बाहुनडाँगीले हात्तीको त्रासबाबाट छुटकारा पाउन सकेको छैन । बरु यहाँ त झन्‌झन् पीडा थपिँदै छ । बाहुनडाँगीमा हात्तीले पुर्‍याएको क्षतिबारे वर्षौंदेखि जानकार स्थानीय नीलकण्ठ तिवारी भारतबाट आउने हात्ती रोक्ने एउटै उपाय सफल भएको बताउँछन् । त्यो हो सीमामा लगाइएको सोलार फेन्सिङ । ‘सोलार फेन्सिङ लगाएको वर्ष त ९८ प्रतिशत नै कम भएको थियो हात्ती आतंक । मेची तरेर हात्ती आउँदैनथे । यहीँका रैथाने हात्तीले बिगार गर्थे,’ उनी भन्छन्, ‘तर, समयक्रममा सोलार फेन्सिङ बिग्रँदै गयो । मर्मतसम्भारतर्फ खासै कसैको चासो गएन ।’उनका अनुसार अहिले सोलार फेन्सिङका अधिकांश संरचना बिग्रिएका छन् । कतिपय सामान हराएका छन् । यसलाई आवश्यक मर्मत गर्दै चुस्तदुरुस्त बनाउने हो भने हात्तीको क्षतिबाट बच्न सकिने उनी बताउँछन् । ‘नगर, प्रदेश, केन्द्रलगायत वन्यजन्तुका क्षेत्रमा काम गर्ने निकायले यसतर्फ गम्भीरतापूर्वक चासो देखाउनुपर्छ । नगरमा त यस विषयमा छलफल पनि भइरहेको छ । समयमा ध्यानाकर्षण भएर सोलार फेन्सिङलाई चुस्तदुरुस्त राख्ने हो भने हात्ती आतंक कम हुने थियो,’ उनी भन्छन् ।हात्तीको बथान मेची तरेर आउन थालेपछि बाहुनडाँगीवासी चैनले निदाउन नसकेको धेरै भइसक्यो । उनीहरुको एउटै माग छ । त्यो हो, भारतबाट आउने जंगली हात्तीलाई रोकियोस् ।सोमबार दिउँसो (आज) पनि पनि मेचीनगर–२ मा जंगली हात्तीको बथान नै पसेको छ । जसका कारण यहाँका स्थानीय नागरिक त्रसित छन् । बिहानदेखि नै मेचीनगर–२ स्थित मगर डाँडामा भने २० वटाभन्दा बढी जंगली हात्ती डुलिरहेका छन् । उक्त हात्ती चिया बगान, बाँसघारी लगायतका स्थानमा छलिँदै भौंतारिरहेको स्थानीय प्रबिन चापागाईले जानकारी दिए ।मेचीनगर नगरपालिकाका प्रमुख प्रशासकीय अधिकृत अग्निप्रसाद अधिकारी समस्या न्यूनीकरणका लागि नगरमा पटकपटक छलफल चलिरहेको बताउँछन् । उनका अनुसार नगरमा मात्रै नभएर जिल्ला प्रशासन कार्यालय, सुरक्षा संयन्त्र लगायतको उपस्थितिमा समेत हात्तीको क्षति न्यूनीकरणबारे बृहत् छलफल चलाउने तयारी भइरहेको छ ।छलफलले मात्रै त हात्तीले दिएको दु:ख कम नहोला ! जीर्ण बन्दै गएको सोलार फेन्सिङको मर्मतका लागि चाहिँ नगरको योजना के छ ? भन्ने प्रश्नमा उनी भन्छन्, ‘यदि उपल्लो कुनै पनि निकायबाट सोलार फेन्सिङका लागि पहल नभए, रकमको स्रोत सुनिश्चित नभए के गर्ने भन्नेबारे समेत नगरमा छलफल चलिरहेको छ । नगरले मर्मतका लागि आवश्यक केही बजेट छुट्याउँछ ।’डिभिजन वन कार्यालय झापाका प्रमुख भरतबाबु श्रेष्ठ चालु आर्थिक वर्षमा ९ लाख ५६ हजार बजेट विनियोजन भएर सोलार फेन्सिङ मर्मतको काम भइरहेको बताउँछन् । ‘यहाँ यदि हात्ती र तारबार मात्रै थियो भने समस्या थिएन । तर, यहाँ त हात्ती छेक्न लगाइएको तार नै चुँडाएर नदीजन्य सामग्री ओसारपसार गर्ने बाटो बनाइएको छ । सीमा वारपार गर्ने मान्छेले पनि तार चुँडाइदिन्छन् । यस प्रकारका समस्या पनि छन् सीमामा,’ उनी भन्छन्, ‘यद्यपि हात्तीका बथान रोक्नका लागि सोलार फेन्सिङ नै उपयुक्त लागेर मर्मतको काम भइरहेको छ ।’"
'परालको आगो'का चामे : 'दार्जिलिङ त टाढा भइसक्यो',"सिलिगुडी — दार्जिलिङको शान्त, हरियाली चियाबारीको बस्ती दबाइपानीको भोटे टोलमा सन् १९३८ मा जन्मिएका थिए, टंक शर्मा । त्यो बेलासम्म भारत ब्रिटिस उपनिवेशको चंगुलबाट मुक्त भइसकेको थिएन । देश स्वतन्त्र नभइसकेको समय थियो । तर, त्यो पहाडी भेगका एक बालकको मनमा सिर्जनाप्रतिको मोह र हुटहुटी बिस्तारै अँकुरित हुँदै थियो ।सन् १९५१ बाटै उनले नाटक खेल्न थालेका थिए । जतिबेला उनी मामा घर मङपुमा बस्थे । त्यहीँबाट उनको रंगमञ्चप्रतिको मोह झाँगिँदै गयो । १० वर्षको उमेरमै ‘कृष्ण–सुदामा’ नाटकमा सुदामाको छोराको भूमिका पाए । त्यो नाटकमा उनले बोलेको ‘बाबा, भोक लाग्यो’ भन्ने संवाद आज पनि उनले भुल्न सकेका छैनन् ।त्यसपछि ‘दुई घरको दीपक’ मा काम गरे । बालककालमै अरुणा लामाका काका रंगकर्मी सीबी लामाको सान्निध्य पाए । लामाले ऊ बेलै बंगाली लेखक शरदचन्द्र चट्टोपाध्यायको बांग्ला भाषाको कृति ‘रामेर सुमती’ मा आधारित ‘सुमती’ नाटक निर्देशन र अभिनय गरेका थिए । ‘नाटकसँगको गहिरो सम्बन्ध त्यहीँबाट बन्यो,’ हालैको एक दिन सिलिगुडी नजिकको नेपालीभाषी बहुल सालाबरीमा भेटिएका शर्माले सुनाए,‘राम्रो नाटक खेल्ने मौका पाएँ भने त अझै गर्छु भन्ने जोस छ ।’मङ्पुबाट उनी दार्जिलिङ पुगे थप अध्ययनका लागि । टर्नबुल हाइस्कुलमा पढाइ सुरु भएपछि केही समय अभिनय रोकियो । तर, रंगमञ्चप्रतिका प्रेमबाट उनी विमुख हुन सकेनन् ।कसोकसो उनी पुनः नाटकमा जोडिन पुगे । सन् १९५६ मा गोर्खा दुःख निवारक सम्मेलन (जीडीएनएस) मा नाटक ‘भरत निवास’ को रिहर्सल चलिरहेको थियो । उनका सानाबाले त्यहीँ पुर्‍याइदिएका थिए । अभिनयको पहिलो संवाद थियो, ‘होसियार ! दरबारमा महाराजको सवारी हुँदै छ ।’ संवाद थोरै थियो, तर त्यो सुरुवात थियो ।खासमा उनलाई ढोकेको रुपमा मात्रै नाटकमा राखिएको थियो । त्यो भूमिकामा उनको संवाद थिएन । तर, उनकै नाम थर भएका हुम्मे भूमिकाका पात्रले त्यो संवाद फड्कारेर उच्चारण गर्न नजान्दा उनले मौका पाएका थिए ।पछि उनको रिहर्सल समयमा भूमिका बढुवा भएको भए लक्ष्मणमा पुगेर टुंगियो । ढोकेको भूमिकामा नाटकमा छिरेका उनी लक्ष्मण भएर दर्शकमा माझ देखिए ।त्यहीँबाट दार्जिलिङको रंगमञ्चमा उनको अभिनय स्थापित हुन थाल्यो ।०००प्रताप सुब्बा, हृदयनाथ लामा र रतन मोतेको टोलीले दार्जिलिङमै पहिलोपटक एकांकी नाटक प्रतियोगिता घोषणा गर्‍यो । तर, टंक शर्माहरुको टोलीमा उक्त प्रतियोगितामा सहभागिता जनाउनु हुन्न भन्ने मत बलियो थियो । अगुवा नाटककार केबी मोक्तानको भने फरक मत थियो । उनी प्रतिस्पर्धामा भाग लिनु पर्छ भन्ने पक्षमा थिए उनी ।लामो गलफतीपछि टोलीले अप्रतियोगी नाटकमा देखाउने निर्णयमा पुग्यो । अन्ततः आयोजकको आग्रहमा कमेडी नाटक तयार भयो । फरक शैली र संवादको नाटकलाई दर्शकले निक्कै मन पराए ।त्यो नाटकपछि निर्देशक प्रताप सुब्बाको नजरमा परे शर्मा ।सुब्बाले त्यो दिन उनलाई भनेका थिए, ‘एक दिन फिचर फिल्म बनाउँछु, ‘परालको आगो’ । तपाईंलाई चामेको भूमिका दिन्छु ।’ त्यो सुनेर शर्मा मक्ख परे ।‘परालको आगो’ निर्माणको समय आयो । चामेको भूमिकामा शर्मा निश्चित भए । त्यतिबेला उनी तीन छोराछोरीका पिता भइसकेका थिए । उमेर पनि ४२ वर्ष हाराहारी थियो । दार्जिलिङको जिल्ला प्रशासन कार्यालयमा जागिरे थिए । परालको आगो निर्माणताका उनी खरसाङको सबडिभिजन कार्यालय सरुवा भएका थिए । सन् १९७५ बाट निर्माण सुरु भई १९७८ मा परालको आगो रिलिज भयो ।परालको आगो नेपाली साहित्यकार गुरुप्रसाद मैनालीको चर्चित कथा हो । दाम्पत्य जीवनका अस्थायी झगडालाई परालको आगो भन्ने अभिव्यक्तिले चामे र गौंथलीको मनोविज्ञानलाई गहिरो रूपमा उजागर गर्छ । त्यही कथालाई प्रताप सुब्बाले पर्दामा उतारे, जसमा चामेको जीवन्त अभिनय टंक शर्माले गरे ।परालको आगो रिलिजपछि दार्जिलिङमा शर्माको चर्चा बढ्यो ।शर्माका बारे तुलसी घिमिरेले थाहा पाए । जतिबेला उनी बम्बईमा फिल्मी संघर्षमा थिए । उनी ‘बाँसुरी’ नामको सिनेमा बनाउने योजनामा थिए । शर्मालाई पनि एउटा भूमिका दिने उनको मनसाय थियो । सोहीअनुसार अवकाश प्राप्त सैनिक (भर्तीवाल) को भूमिका उनले पाउने भए । त्यो फिल्म घिमिरेकै घरगाउँ कालेबुङ र बम्बईमा आधाआधा सुटिङ भएको थियो । भूमिकाका लागि शर्माले एक भर्तीवालको पोसाक सापटी मागेर बम्बई लागे । ‘भूमिका त पाएँ तर न त पारिश्रमिक, न सुविधा,’ शर्मा सम्झिन्छन्, ‘दुईपल्ट बम्बई गएँ ४२ दिनसम्म बिताएँ । फर्किँदा त टिकटसम्म आफैं खोज्नुपर्‍यो ।’तर, त्यो दुःखले उनलाई सिकायो ।पारिश्रमिक नपाए पनि कलाकारका रूपमा थप परिचय बन्यो । ‘पहिलो ब्ल्याक एन्ड ह्वाइटमा खेलेको थिएँ, पछि रंगीनमा देखिएँ,’ उनले हाँस्दै सुनाए ।सन् १९८१ मा ‘बाँसुरी’ रिलिज भयो । त्यो बेला उनी ५० हाराहारी उमेरका भइसकेका थिए । त्यसपछि भने उनलाई कुनै फिल्मको अफर आएन । जीवन फेरि जागिरतिर फर्कियो । अभिनय बिस्तारै छाड्दै गए । तर, नाटकप्रतिको भोक भने अहिले पनि उस्तै छ ।१९९७ मा अवकाश पाएपछि उनी सामाजिक काममा सक्रिय भए । आज पनि सालबारीतिरै भेटिन्छन्, कमेज सुरुवाल र भादगाउँले टोलीमा । ‘दार्जिलिङ त टाढा भइसक्यो’, उनी भन्छन्, ‘दार्जिलिङसँग मेरो सेन्टिमेन्टल रिलेसन मात्रै बाँकी छ ।’"
एउटा साइकल मिस्त्रीले नियालेको सहर,"झापा — ‘दाइ साइकलको चेन खुकुलो भएछ, खुस्किरहन्छ । बनाइदिनु न !’ मध्यान्हको सन्नाटालाई चिर्दै एउटा आवाज आयो। साइकल बनाउने दाइले आवाज सुने, र ‘हुन्छ’ को भावमा टाउको हल्लाए। अनि हातमा साइकल बनाउने रेन्च लगायतका समान लिएर साइकलतर्फ अघि बढे। खुकुलो भएको चेन कसिदिए। एकैछिनमा चेन कसियो, साइकल मर्मत भयो।दाइले २० रुपैयाँ पैसा साइकल मर्मतबापत लिए र खल्तीमा हाले। अनि मुस्कुराउँदै पुनः आफ्नै पसलतर्फ फर्किए। र सुनाए ‘के गर्नु आफ्नो त काम नै यही हो। जानेको काम गर्नैपर्‍यो, नत्र त कसरी घर चलाउनु ?’तीन दशक भयो । कुलबहादुर राजवंशीको साइकल मर्मतको यो अभिछिन्न यात्रा निरन्तर चलिरहेको छ, यसै गरी निरन्तर । एउटा प्रमुख व्यापारिक सहर बन्ने दौडमा दौडिरहेको सहर इँटाभट्टा चोक दक्षिणमा उनको साइकल मर्मत केन्द्र छ । एउटा सटर भाडामा लिएका छन् उनले । सटरभित्र साइकल बनाउने सामानहरू छन् । सटर बाहिर मर्मतका लागि आइपुगेका साइकलहरू । जसलाई उनी मर्मत गरेर दैनिकी चलाइरहेका छन् ।२०३२ सालमा उनी झापा मेचीनगरको एक सामान्य राजवंशी परिवारमा जन्मिए । खेती किसानी गरेर जीवन चलाइरहेको परिवारमा जन्मिएका उनले घरको कामसँगै पढाइलाई पनि निरन्तरता दिए । ‘खेती किसानी गरेर चलेको थियो हाम्रो परिवार । त्यस बेला पढ्नुपर्छ, पढ्यो भने सुख पाइन्छ भनेर अग्रजहरूले भन्नुहुन्थ्यो,’ साइकल बनाउँदै गर्दा आफ्नै पसलमा भेटिएका उनले विगतलाई सम्झिए, ‘म पनि स्कुल जान थालो । पढाइलाई आफूसँगै अघि बढाएँ ।’उनी पढ्दै खेरिको कुरा हो । घरपरिवार चलाउन कि जंगलबाट दाउरा खोजेर ल्याएर बेच्नुपर्ने बाध्यता थियो । कि धान किनेर चिउरा कुटाएर बेच्नुपर्ने बाध्यता । तर, परिवारसँगै समाजलाई नजिकबाट नियालिरहेका उनले यो सबै बुझेका थिए । पढाइ र जीवनका अनुभवहरूलाई सँगाल्दै उनी अघि बढिरहे ।उनले २०५१ सालमा स्थानीय आदर्श माध्यमिक विद्यालयबाट एसएलसी दिए । ‘तर, पढेर मात्रै हुँदैन जिन्दगी बिताउन हातमा सीप पनि हुनुपर्छ भन्ने लाग्यो, त्यस बेलै । सीप भयो भने पैसा कमाउन सकिन्छ । पैसा कमाउन सकियो भने सजिलै गरी खाइन्छ भनेर बुबाले भन्नुभएको थियो,’ उनले सुनाए ।जीवन चलाउन हातमा सीप हुनुपर्छ भन्ने हुटहुटी थियो उनमा । र, त एसएलसी दिएको केही दिनमै उनी साइकल बनाउने काम सिक्न भारतको सीमावर्ती बजार नक्सलतर्फ सोझिए । त्यस बेला पूर्वपश्चिम राजमार्ग बनिसकेको थियो । तर, अहिलेको जस्तो ठुलो थिएन । राजमार्गमा फाट्टफुट्ट मात्रै बस र ट्रकहरू देखिन्थे । अहिलेजस्तो कमिलासरि थिएनन् । टाढाको यात्रा होस या नजिकै कतै काम गर्न जाँदा नै होस । मान्छेको प्रमुख साधनको रूपमा साइकल थियो ।राजमार्गमा धेरै साइकल नै हुइँकिन्थे । हुलाकीले चिठ्ठी ल्याउँदा होस् या कार्यालयका हाकिमहरू हुन् । ओहोरदोहोरको माध्यम साइकल नै थियो । कानै बिझाउने गरीका बसका कर्कश हर्न भन्दा साइकलको टिङटिङ घण्टी नै धेरै गुन्जिन्थ्यो राजमार्गहरूमा ।मोटरसाइकल देख्न मुस्किल पर्थ्यो । कहिलेकाहीँ दखिादा मान्छेहरूको लस्कर नै लाग्थ्यो, मोटरसाइकल हेर्नलाई । आज जसरी मान्छेको हात हातमा मोटरसाइकल छ, त्यस बेला त्यसै गरी हात हातमा थियो साइकल । सहर होस या गाउँ साइकलको एकछत्र राज थियो । त्यही एकछत्र राज देखेर त साइकल मर्मत गर्ने सीपमा भविष्य देखे कुलबहादुरहरूले । उनीहरूलाई लाग्यो, साइकल बनाउन सिक्यो भने जीवन कटाउन सकिन्छ ।एसएलसी पछि साइकल मर्मतको काम सिक्न नक्सल हुइँकिएका उनी ९ महिना नक्सलमै बसे । अहोरात्र खटिरहे, साइकल मर्मत सिक्न मै ध्यान लगाए । जब साइकल बनाउन जान्ने भए । उनी आफ्नै गाउँ फर्किए । अनि २०५२ सालको अन्तिमतिर इटाभट्टा स्थित पूर्वपश्चिम राजमार्ग दक्षिणमा सानो छाप्रो हाले । र, साइकल बनाउन सुरु गरे । ‘मेरो पहिलो दिनको कमाई २० रुपैयाँ भारु थियो । मैले आफ्नै पसलमा आफैले साइकल बनाएर कमाएको,’ हँसिलो मुद्रामा विगत सुनाए उनले ।यसरी २०५२ सालबाट सुरु भएको साइकल मर्मतको यात्रा आजसम्म जारी छ उनको । आजसम्म उनले कति साइकल बनाए होलान् ? क–कसका बनाए होलान् ? उनलाई याद त छैन । तर, बाल्यावस्थामै उनले ‘हातमा सीप त हुनुपर्छ । नभए कसरी जीवन चलाउने ?’ भनेर जे सोचेका थिए । त्यही सोचले आज उनी आत्मनिर्भर छन् । अनि चिनिएका छन् पनि ‘साइकल बनाउने दाइ’ को उपनामले ।उनले साइकल मर्मतको काम सुरु गर्दै गर्दा यो इँटाभट्टा बजार आजको जस्तो वैभवशाली थिएन । आज गगनचुम्बी भवन बनेका छन्, त्यस बेला खरले छाएका, काठ र बाँसका घरहरू थिए। जस्ताले छाएका पक्की घरहरू हेर्न काँकडभिट्टा दौडिनुपर्थ्यो । राजमार्ग आजको जस्तो फराकिलो थिएन, सानो थियो । ताँतीका ताँती पसलहरू खुलेका थिएनन् । बासको खम्बामा पाल टाँगेर राखिएका साना पसलहरू थिए । जुन रात परेपछि उठाइन्थ्यो । बजारभरमा एउटा किराना पसल थियो । जसले नै बजारको अस्तित्व जोगाएको थियो ।तर, कुलबहादुरले साइकल बनाउन थालेको नै तीन दशक भएछ, उनको उमेर नै ५० पुगिसकेको छ। आज इँटाभट्टामा के छैन ? सिटी सिनेमा बनेको छ, पाँच तारे होटेल खुलेको छ। गनिनसक्नु गरी ठुला–साना होटलहरु खुलेका छन्। लत्ताकपडा, किराना लगायतका पसल कति होलान् ? सायदै गन्न सकिएला ।कुलबहादुरले साइकल बनाउन सुरु गर्दै गर्दा यहाँ कमिलासरि साइकल हुँइकिन्थे, टिङटिङ घण्टीको गुञ्जायमान यो सहरको पहिचान थियो । तर, अब समय त्यस्तो रहेन । एकाध बाहेक आजभोलि साइकल देखिँदैनन् सहरमा । साइकलको घण्टीको आवाजलाई विद्युतीय हर्नहरूले गुमनाम जस्तै बनाइदिएका छन् ।सहरमा मोटरसाइकलहरूको राज सुरु भयो, साइकल बिस्तारै हराउँदै गए । ‘आजभोलि को चढ्ने साइकल ? सरकारी स्कुलमा पढ्ने विद्यार्थीहरू, मिस्त्री काम गर्ने मजदुरहरू, चिया बगानमा काम गर्ने श्रमिकहरू । यस्तैले मात्रै चढ्छन् साइकल आजकल त । अलि धनीलाई त चढ्न लाज हुन्छ हरे !,’ उनले देखिरहेको वर्तमान सुनाए, ‘साइकल चढ्नेहरू घटे । सँगै घट्यो साइकल पनि ।’तर, उनी आफ्नो पेसाप्रति उत्तिकै अडिग छन् । उनलाई लाग्छ, साइकल चढ्नेहरू मात्रै घटेका हुन् । साइकलप्रतिको मोह झन्झन् बढ्दै छ । साइकल बनाउने सीप अजम्बरी सीप हो । यसले सधैँभरि साथ दिइरहन्छ । उनी आजभोलि साइकल बनाएरै दिनको १५ सय रुपैयाँसम्म कमाउँछन् । जुन कमाइले उनको पाँच जनाको परिवार चलेको छ ।एक समय थियो । उनी जवान थिए । त्यो पनि भरखरै एसएलसी दिएका । तर, उनले आजभोलिको जस्तो विदेशमा गएर धेरै पैसा कमाउने सपना बुनेनन् । न जीवन बिताउन अरूको मजदुरी गर्नुपर्छ भन्ने नै सोचे । उनले त सोचे ‘हातमा सीप हुनुपर्छ, जीवन चलाउन सहज हुन्छ ।’ तर, आजभोलिको युवा पुस्ताले देशमा भविष्य नै नदेखेको देख्दा भने उनी आश्चर्यमा छन् ।भन्छन्, ‘हातमा सीप हुनुपर्छ । जीवन त जसोतसो कटिहाल्छ नि ! यति धेरै अवसर छन् देशमा । मोबाइल, आधुनिक टिभी, एसी जस्ता सामानहरू बनाउन सिक्ने मात्रै हो भने पनि कमाउन सकिन्छ । तर, यतातर्फ युवाहरूको ध्यान किन नगएको होला ?’"
बदलिँदो सहरका साक्षी ७२ वर्षीय ढिँडा मुण्डा,"झापा — २०११ साल । आफ्नै लयमा बगिरहेको मेची नदी बर्खामा आएको बाढीका कारण पूर्वतर्फ सोझियो । मेचीको किनार ज्यामिरगढीमा खेतीकिसानी गरेर गुजारा चलाइरहेको आदिवासी मुण्डा समुदायको बस्ती थियो । पूर्व सोझिएको मेचीले मुण्डा बस्ती बगायो । मुण्डाहरुका लागि बासस्थानको अन्य विकल्प थिएन । उनीहरुले बगेको आफ्नो बस्तीभन्दा करिब ५ किलोमिटर उत्तर रहेको घना जंगल फाँडेर बस्ने निधो गरे । अनि लागे उत्तर घना जंगलतर्फ ।त्यतिबेला मात्रै एक वर्षका थिए, ढिँडा मुण्डा । उनले जिजुबुबा प्यारी मुण्डा, हजुरबुबा अर्जुन मुण्डा र बुबा धनराज मुण्डाको साथ लागेर आफ्नो देहाती थलो छाडेका थिए । बासस्थानको खोजीमा हिँडेका मुण्डा परिवारले घना जंगल फाँडे र छाप्रो हालेर ओत लाग्ने ठाउँ बनाए । ढिँडाका जिजुबुबा प्यारी फँडानीताका अग्रमोर्चामा थिए । अन्ततः उक्त स्थानको नाम नै रहन गयो, प्यारीभिट्टा ।यही प्यारीभिट्टा, जसलाई आज पूर्वकै सीमावर्ती व्यापारिक सहर काँकरभिट्टाको वैभवताले छपक्कै छोपेको छ । प्यारीभिट्टा काँकरभिट्टाको छत्रछायाँमा बिलाउँदै गएको आभास हुन्छ । जसका साक्षी हुन्, ७२ वर्षीय ढिँडा मुण्डा । जसको जन्मदैको साइनो जोडिएको छ मेची नदीसँग । जसले घना जंगललाई एउटा प्रमुख सहर बनाउन पसिनाका कयौं धारा बगाएका छन् ।‘आज काँकरभिट्टा सहर भनिने ठाउँको २०२५/२६ सालसम्म कुनै अस्तित्व नै थिएन । घना जंगल थियो, दिउँसै हिँड्न डराउँथे मान्छेहरु,’ बिरामी शरीर लिएर ओछ्यानमा पल्टिएका मुण्डा सम्झिन्छन्, ‘न यो राजमार्ग (पूर्व–पश्चिम राजमार्ग) नै यस्तो थियो । यहाँ त गोरेटो थियो, सानो बाटो । तर, खासै मान्छे हिँड्दैनथे ।’ उनका अनुसार त्यसबेला मानिसको आवतजावत नकलबन्दाबाट हुन्थ्यो । पूर्वी पहाडी जिल्लाका मान्छेहरु पैसा कमाउन ढाकर लिएर नकलबन्दा हुँदै मेची तर्थे र नक्सल पुगेर गन्तव्य तय गर्थे । ‘काँकरभिट्टा त जंगल थियो । को आउने ?,’ उनी सुनाउँछन् ।तर, समयक्रममा यसको काया फेरियो । २०२१ सालमा भूमि सुधार लागु भयो । जग्गा नापी हुन थाल्यो । मान्छेका नाममा जमिन दिलाउने उपक्रमको सुरुवात भयो । २०२५/२६ सालबाट राजमार्ग खुलाउने क्रम सुरु भयो । घना जंगल बिस्तारै फाँडिदै गयो । जंगल फाँडेर काठ र बाँसका साना घरहरु देखिन थाले । काँकरभिट्टामा बसपार्क निर्माणको योजना अघि सर्‍यो । मान्छेको चहलपहल बढ्न थाल्यो । व्यापारका लागि साना पसल खुल्न थाले । फाट्टफुट्ट सामान बोक्ने ट्रक देखिन थाल्यो । अब जंगल केबल जंगल रहेन । यहाँ त एउटा नवीन सहरको परिकल्पना सुरु हुन थाल्यो ।मेचीमा पुल बन्यो । खोला तरेर बारी आउने ट्रकहरु मेचीको पुल माथिबाट हुइँकिन थाले । राजमार्गमा बसहरु देखिन थाले । पाल ओढाएर थापिएका पसल घुम्तीमा परिवर्तन हुन थाले । ५–७ वटा घर भएको बस्तीमा पहाडी मूलका मान्छेहरु आएर घर बनाउन थाले । मान्छेको आवतजावतको केन्द्र रहेको नकलबन्दा आफ्नो पहिचानबाट गुमनाम बन्दै गयो । तर, काँकरभिट्टाले आफ्नो उकालो यात्रा तय गर्‍यो ।जीवनको दशकौं लामो यो यात्रामा ढिँडाले काँकरभिट्टालाई अनेकौं चरणमा देखे । उनले यही राजमार्गमा राँगागाडीबाट कठिन यात्रा गरेको देखेका छन् । तर्ने कल्पना पनि गर्न नसक्ने मेचीको बाढी नियालेका छन् । मेचीले बगाएर पटक–पटक बेहाल बनाएका परिवारका आँसु महसुस गरेका छन् । काँकरभिट्टामा कमिलासरी रिक्साको ताँती देख्न भ्याएका छन् । यो सहरको अनेक चित्र उनले नियालेका छन् ।‘आज यो सहर हेर्छु । सपनाजस्तो लाग्छ । घरिघरि त आफैं झुक्किछु पो ! मैले जीवन बिताएको काँकरभिट्टा यही हो ?,’ उनी हाँस्छन्, ‘आज यो सहर होइन । म नौलो भएको छु । बाटो बिराएर कतै आइपुगेको बटुवा जस्तै । मान्छेले मलाई चिन्दैनन् । उल्टै बाहिरफेर निस्किँदा कहिले आउनुभयो नि बसाइँ सरेर ? भनेर पो सोध्छन् ।’उनले भनेजस्तै काँकरभिट्टाले स्वरुप बदल्यो, चिनारी बदल्यो । अनि सहरकै नौलो मान्छे बनाइदियो ढिँडा मुण्डाहरुलाई । जसले मान्छे हिँड्न डराउने ठाउँलाई रगत पसिना बगाएर सहर बनाइदिए । काँकरभिट्टाले अहिले रिक्सा देख्दैन । काँकरभिट्टाले अहिले राँगागाडी कहाँ चिन्छ र ? काँकरभिट्टाले हिलो र चिप्लो सडक सायदै देख्न मुस्किल छ । बाँस र काठका घर पनि छन् र यो सहरमा ! यो सहर त झिलिमिली उज्यालो बत्तीसँग दगुरिरहेको छ । स्मार्ट सिटीको दौडमा धपेटिइरहेछ । अनि त सहर बनाउनेहरु नै सहरबाट गुमनाम छन् ।आजकल ढिँडाले काँकरभिट्टाको डाँडा नचढेको पनि वर्षौं भएछ । उमेरमा मजदुरी गर्न सिक्किम, दार्जिलिङ, नेपालको भोजपुर, रामेछाप लगायतका स्थान पुगेका उनी आज रोगले थलिएर ओछ्यानमा छन् । उनलाई शरीरमा रगत नबढ्ने रोग छ । माहिलो छोराको घरमा नातिनातिनासँग बसेका छन् । ‘श्रीमतीले छाडेर गइहाली, अनि मलाई पनि रोगले च्याप्यो । नातिनातिनासँग बसेको छु । यिनीहरु नै छन् सहारा,’ बुढ्यौली भावुकतामा उनले भने ।काँकरभिट्टालाई नै कर्म, संघर्ष र जीवनको गोरेटो बनाएका उनले यो सहरलाई नजिकैबाट चिनेका छन् । जंगलबाट डिजिटल युग हुँदै स्मार्ट सिटीको परिकल्पनासम्मलाई सुन्न र देख्न भ्याएका छन् । र त जोकसैलाई सुनाउन सक्छन् उनी, यो सहर बदलिएको कथा । उनी बेला बेला ओछ्यानबाट निस्किएर अलि मास्तिर राजमार्गमा आएर रुखको छायामा अडेस लागेर सहर नियाल्थे अलि अघिसम्म ।ढिँडाको घरतर, सहर न हो । यो सहरलाई ढिँडाजस्तो बुढो अनि खंग्रङ परेको रुख किन चाहिन्थ्यो र ? एसियन हाइवे बनाउने नाममा राजमार्ग उत्तर–दक्षिणका सबै रुख काटिए । अब कुन रुखमा अडेस लागेर सहर नियाल्लान् उनले ?"
विश्वप्रकाश शर्माकी आमा : खस आमाको कोख जनजाति आमाको काख,"काठमाडौँ — आमा सावित्री शर्माको ८२ औं जन्मदिनलाई विश्वप्रकाश शर्माले फरक ढंगले सम्झिए । ६ जेठको जन्मदिनलाई यस पटक उनले हिमालबाट सम्झिए । हिमालका कथाहरू सुन्न उनी हिउँका बाटा उक्लिरहेका थिए । क्याम्प २ (६,४०० मि) मा पुगेपछि विश्वप्रकाशले झोलाबाट तस्बिर निकाले । तस्बिरलाई छातीमा टाँसे र स्नेहसहितको श्रद्धा प्रकट गरे ।तीन जना भएको उक्त तस्बिरमा एक थिइन् सावित्री । आमाको जन्मदिनलाई हिमालको उचाइबाट ‘सेलिब्रेट’ गर्न पाउँदा असाध्यै खुसी थिए उनी । तस्बिरमा दोस्रो व्यक्ति थिए, बा पर्शुराम शर्मा । अनि तेस्रो ? तेस्रो अनुहार उनका लागि उत्तिकै न्यानो र आत्मीय थियो । ‘जसले मलाई एकछिन एक दिन हैन, डेढ वर्षसम्म आफ्नो दूध पिलाउनुभयो । उनै आमाको तस्बिर,’ विश्वप्रकाश हृदयभित्र शान्त बसिरहेकी आमा देउकुमारी श्रेष्ठलाई श्रद्धापूर्वक सम्झन्छन् । जस्तोसुकै दौडधुपको समय होस् वा बेचैनी र उदासी । उनका निम्ति ती अनुहारहरू थकान र निराशा मेट्ने चम्किला किरण हुन् । जसलाई हरेक बिहान उनी पूजापाठमा श्रद्धाञ्जली अर्पण गर्छन् ।हिमालबाट फर्किसकेपछि विश्वप्रकाशले आमाका कथा सुनाउने प्रण गरेका थिए । आखिर उनले आफ्नो प्रण पूरा गरे । सानेपास्थित पार्टी कार्यालयको शान्त कोठामा प्रेमपूर्वक उनले न्याना स्मृतिहरू बाँडे । २०७० को प्रतिनिधिसभा चुनावको प्रचारप्रसारका क्रममा विश्वप्रकाश झापाको बाहुनडाँगी थिए । तत्कालीन बाहुनडाँगी गाविसको मेची जनसागर माविको छेउमा बसेर मन्तव्य राख्दा उनले सम्झिएका थिए, ‘मेरो यो गाउँप्रति भावनात्मक प्रेम छ । किनकि यो गाउँको स्कुलमा मेरी आमाले पढाउनुभएको थियो ।’ नेपाली राजनीतिको प्रभावशाली नेताले आफ्नो गाउँप्रति गाँसेको भावनात्मक प्रेमलाई लिएर स्थानीयहरू गर्विलो देखिए । त्यही बेला बा उमेरका केशवप्रसाद खनालले विश्वप्रकाशलाई भने, ‘विश्व बाबु, तिमीले आमाले पढाएको स्कुल भनेर मात्र सम्झियौ । यो स्कुलको चौरमा तिमीले पनि खेलेका छौ ।’यो रहस्योद्घाटनले विश्वप्रकाश चकित परे । केशवले थपे, ‘त्यतिबेला तिम्री आमा घोडामा आउँथिन् । तिमीलाई पछाडि डँडाल्नुमा कपडाले बाँधेर ल्याउँथिन् । नजिकैको चिया पसलको बेन्चमा सुताइदिन्थिन् अनि पढाउन जान्थिन् । बच्चा रोएको सुनेपछि आएर दूध खुवाउँथिन् र फेरि सुताउँथिन् ।’ विश्वप्रकाश रसिक बन्दै गएका आँखाहरूले चौर, स्कुल, बरन्डा नियाल्न थाले । उनले केशवलाई स्नेहपूर्वक सोधे, ‘अनि यी सबै कुराहरू तपाईंलाई कसरी थाहा भयो ?’ केशवले थप सस्पेन्स खोलिदिए, ‘बाबु, तिम्री आमा जुन बेला यो स्कुलमा पढाउँथिन्, त्यो बेला म पनि यही स्कुलमा नै पढाउँथें ।’यो २०२७/२८ तिरको कथा थियो । जति बेला आमा सावित्री र बा पर्शुराम दुवै स्थायी शिक्षक थिए । बा भने कांग्रेसबाट राजनीतिक आन्दोलनमा रहेकै बेला राजकाजको मुद्दामा जेल परे । कठोर पञ्चायती शासनविरुद्धको आन्दोलनमा उनी चन्द्रगढी जेल परेपछि सावित्रीले संघर्ष झेल्नुपर्‍यो । तत्कालीन अञ्चलाधीशले आमालाई धुलाबारीबाट बाहुनडाँगीको मेची जनसागर माविमा सरुवा गरिदिए । ‘मलाई राजीनामा दिन्छे भनेर सरुवा गरेका थिए तर मैले गरिनँ,’ आमाले आफूले लिएको अडान सुनाएकी थिइन्, विश्वप्रकाशलाई ।सावित्री स्कुल जाँदा ८ महिनाका विश्वप्रकाशलाई धुलाबारीबाट घोडामा राखेर बाहुनडाँगी आउजाउ गर्थिन् । विश्वप्रकाशका दाइ राज्यप्रकाशले त्यो दृश्य अझै बिर्सेका छैनन्, ‘आमाले भाइलाई बोकेर घोडामा धेरै समयसम्म आउजाउ गर्नुभएको अहिले पनि सम्झिरहेको छु ।’ विश्वप्रकाशले दुई पटक लगातार चुनाव हारेपछि २०७९ को निर्वाचनमा काठमाडौंबाट उठ्न साथीभाइले सुझाएका थिए । सुरुमा त सोच पनि बनाए । पछि हृदयले भन्यो, ‘मैले झापा छाड्दा चिया बगानका दाजुभाइ, दिदीबहिनीहरू छाड्नुपर्छ, धुलाबारी र काँकडभिट्टा छाड्नुपर्छ । लडीबुडी खेलेको त्यो माटो छाड्नुपर्छ ।’ त्यसपछि उनले आफ्नो सोच बदले । उनी झापा क्षेत्र नं १ बाट प्रतिनिधिसभा सदस्यमा निर्वाचित भए । उनलाई आफ्नो माटोले यस पटक न्यानो स्वागत गर्‍यो ।२०२७ मा जन्मेका विश्वप्रकाश तेस्रो सन्तान, उनीमाथि दिदी र दाइ । ‘म जन्मेपछि ७ दिनसम्म रोएँ रे,’ उनले बुझ्ने भएपछि सुनेका प्रसंग सुनाउँछन्, ‘मलाई दूध नपुगेको रहेछ । त्यही समयमा निराजलाई जन्म दिएकी आमा देउकुमारीको प्रशस्त दूध आउँदो रहेछ । उहाँले मलाई डेढ वर्ष लगातार खुवाएर बलियो बनाउनुभयो ।’उनी सावित्रीगुणा मात्र गएनन्, देउकुमारीको गुण पनि लिए । उनलाई थाहा छ, ‘दूधको अदृश्य प्रभाव कतिसम्म हुन्छ !’ उनी नरम हुनुपरेमा सावित्रीजत्तिकै र कठोर बन्नुपरेमा देउकुमारीजत्तिकै बन्न सक्छन् । ‘जुन आमाको दूध खाएँ, एक–एक थोपा नै मेरा लागि अनमोल थियो,’ उनी सुनाउँछन्, ‘मलाई खुसी छ कि मेरो शरीरमा खस आमाको रगत बगिरहेको छ भने जनजाति आमाको दूध ।’पूर्वप्रधानमन्त्री तथा कांग्रेसका नेता कृष्णप्रसाद भट्टराईको निधन हुँदा विश्वप्रकाश झापामा थिए । साथी–सहकर्मीले उनलाई त्यति बेला काठमाडौं बोलाए । तर उनी अर्को ठूलो शोकमा डुबिरहेका थिए । आमा देउकुमारीको निधन भएको दसौं दिन भएको थियो । अरू दाजुभाइले झैं उनले पनि कपाल मुन्डन गरेर किरिया कर्ममा सामेल भइरहेका बेलामा उनले साथीहरूलाई भने, ‘म आमाको १० दिनको काम छाडेर आउन सक्दिनँ । मेरोतर्फबाट उहाँलाई फूल चढाइदिनू ।’ देउकुमारी आमा बितेपछि विश्वप्रकाशको सम्झनामा खुब आइन् । उनलाई देउकुमारी आमा र परिवारको उत्तिकै महत्त्व थियो । त्यो परिवारले पनि विश्वप्रकाशलाई कहिल्यै बाहिरको ठानेन । अझ देउकुमारी त आफ्ना सन्तानहरूको सूचीमा विश्वप्रकाशको नाम जहिल्यै जोड्थिन् । विश्वप्रकाशलाई आमा सावित्रीको काखजत्तिकै प्यारो थियो, देउकुमारीको काख पनि ।आमा सावित्रीले जीवनको ३५ वर्ष धुलाबारी माध्यमिक विद्यालयमा बिताइन् । स्कुलको अन्तिम समयतिर उनी प्रधानाध्यापक बनिन् । प्रअ भएदेखि सावित्रीलाई उनको स्वास्थ्यले साथ दिएन । २०६० मा अवकाश लिनुअघि उनले भनिन्, ‘शिक्षक बिरामी भए, कक्षाकोठा बिरामी हुन्छ । प्रअ बिरामी भयो भने पूरै स्कुल बिरामी हुन्छ । मेरा कारण स्कुललाई अप्ठ्यारो हुनुहुन्न ।’ त्यसपछि उनले राजीनामा दिइन् । आमा जुन स्कुल पढाउँथिन्, विश्वप्रकाश त्यहीँ पढ्थे । उनी अंग्रेजी र भूगोल पढाउँथिन् । कक्षाकोठामा आमाको प्रवेश हुँदा अरू साथीहरू डराउँथे । तर विश्वप्रकाशले आमालाई कहिल्यै गुरुआमा देखेनन्, आमा नै देखे ।विश्वप्रकाशको परिवार मध्यमवर्गीय थियो । आमा र बाले बीए पढ्ने अवसर सजिलै पाएका थिए । बाले त दार्जिलिङको खर्साङमा पढेका थिए । पछि दाइलाई पनि त्यहीँ लगियो । विश्वप्रकाशलाई कक्षा ३ पछि खर्साङ लैजाने कुरा भयो । खर्साङको स्कुलमा प्रिन्सिपलले विश्वप्रकाशको मौखिक परीक्षा लिए । उनको तेजिलो दिमाग देखेर प्रिन्सिपलले भने, ‘ब्रिलियन्ट छ ।’ तर अघिल्लो दिन जुन घरमा बसे, त्यहाँ आइरहने कोइलाको गन्ध, धमिलो पानी त्यसमाथि बाआमाबाट टाढा हुने कुराले साह्रै चिन्तित बनायो । भोलिपल्टको प्रवेश परीक्षा उनले जानाजानी बिगारे । ‘त्यस्तो ब्रिलियन्ट मान्छेले कसरी बिगार्‍यो ?’ प्रिन्सिपल छक्क परे । बाले रिसाउँदै गाली गरे । आमाले स्नेहपूर्वक सोधिन्, ‘तैंले जानीजानी बिगारेको हो ?’ विश्वप्रकाशले ‘हो’ आशयमा टाउको हल्लाए ।सावित्री सामाजिक काममा पनि सक्रिय थिइन् । समाजमा कसैलाई दुःख पर्दा सहयोग गर्ने, कमजोरहरूका आवाज बोलिदिने, सचेतना जगाउनेजस्ता काममा रुचि राख्थिन् । उनी स्कुलबाहेक घरमा पनि विद्यार्थीलाई निःशुल्क ट्युसन पढाउँथिन् । उनी माउथ हार्मोनिक बजाउँथिन् । आमाले गुनगुनाएका गीत र निकालेका संगीत अहिले पनि विश्वप्रकाशको कानमा गुन्जिरहन्छ । अहिले सम्झँदा विश्वप्रकाशलाई एउटा अभाव खड्किरहन्छ । ‘आमाले गुनगुनाएका गीत, माउथ हार्मोनिकका धुन र उहाँका आवाज रेकर्ड छैन,’ विश्वप्रकाश सम्झन्छन् । विश्वप्रकाशलाई संगीतमा भने आमाबाट रुचि र दाइ टीका भण्डारीबाट ज्ञान प्राप्त भयो । राजनीतिमा बा र काकाहरूको प्रभाव रह्यो ।सावित्री जतन गर्नमा माहिर थिइन् । उनले विश्वप्रकाशले कखरा लेख्न सिकेका कापीहरू पछिसम्मै जतनले राखेकी थिइन् । विवाहका बेलामा छापेका कार्डहरू र उबेलाका चिठीहरू सुरक्षित थिए । सावित्रीले सन्तानलाई अनावश्यक खर्च गर्न कहिल्यै दिइनन् । खुत्रुके किनिदिएकी थिइन्, हरेक सन्तानले खुत्रुकेमा पैसा जम्मा गर्थे । लक्ष्मीपूजाको दिन खुत्रुके फुटाउने चलन थियो । ‘त्यति बेला आमाले जसको जति छ, त्यति नै थपेर बैंकमा जम्मा गराइदिनुहुन्थ्यो,’ विश्वप्रकाश सम्झन्छन् ।विश्वप्रकाश २०४० देखि राजनीतिमा सक्रिय भए । मेची बहुमुखी क्याम्पस पढ्दा उनले भद्रपुरमा डेरा लिएर बसे । त्यति बेला उनलाई बा र आमाबाट पढाइमा मात्र नभई राजनीतिमा पनि सहयोग थियो । ‘म हरेक शुक्रबार घर आउँथें, बेलुका खाना खाएपछि बुबा, आमा र म बसेर समीक्षा गर्थ्यौं,’ विश्वप्रकाश सम्झन्छन् । उनलाई बा र आमाले पढाइमा पहिलो हुन कहिल्यै दबाब दिएनन् । आमाको मत थियो, ‘सफलभन्दा पहिले असल बन्नुपर्छ ।’ विश्वप्रकाश अहिले आफ्ना छोराछोरीलाई पनि यही भन्छन्, ‘फर्स्ट हुन जरुरी छैन, बेस्ट हुनु । मलाई फर्स्ट मार्क्स चाहिन्नँ, केवल तिम्रोबारेमा प्रश्न उठ्नु हुन्न ।’शुक्रबारे बैठकको निरन्तरता अहिले उनले आफ्नो परिवारभित्र पनि कायम राखेका छन् । हरेक साता बैठकमा श्रीमती, छोरा, छोरी र विश्वप्रकाश हुन्छन् । बैठकमा घरायसी बजेट र गतिविधिको समीक्षा गरिन्छ । छोरी अध्यक्ष छिन् भने छोरा सचिव । श्रीमती र उनी सदस्य । ‘मलाई त अध्यक्ष बन्ने अवसर अहिलेसम्म आएको छैन,’ उनी हाँस्दै सुनाउँछन् । आमाले विश्वप्रकाशलाई सिकाइरहने अर्को कुरा थियो, ‘हार्न पनि सिक्नुपर्छ, सहन पनि सिक्नुपर्छ, अभाव पनि सिक्नुपर्छ ।’ राजनीतिक जीवनमा उनले यो मन्त्र प्रयोग गरिरहे ।२०४५ मा विश्वप्रकाश क्याम्पसमा नेविसंघका सभापति थिए । त्यसअघि स्ववियु चुनावमा नेविसंघ हार्दा अखिललाई कुट्ने चलन थियो । यो हरेक पटक दोहोरिरहन्थ्यो । उनको कार्यकालमा भने त्यो परिस्थिति बदलियो । ‘हामीले २०४५ सालमा अखिलले जित्दा कुटपिट हैन, लाइन लागेर उनीहरूलाई सम्मान गरेका थियौं,’ उनी सम्झिन्छन् ।आमाले जहिल्यै भनिरहन्थिन्, ‘लोभ कहिल्यै गर्नु हुँदैन । अनावश्यक लोभमा फस्यो भने मान्छे गलत बाटोमा पुग्छ ।’ आमाले बा पर्शुरामकै उदाहरण दिन्थिन् । २०४६ को परिवर्तनपछि त्यसअघि जेल बसेकालाई वर्षका आधारमा पैसा छुट्याइएको थियो । पर्शुरामले त्यति बेला ५० हजार पाउने थिए । ‘तर उहाँले म जेल बसेको भाडा लिन्न भन्नुभयो,’ आमा सुनाउँथिन् ।२०५७ मा बाको निधनपछि उनले आफ्नो भागको सबै जमिन दाजुकै नाममा गरिदिए । दाजुप्रतिको भरोसा र विश्वास देखेर आमा बिछट्टै खुसी थिइन् । ‘यसले लोभ गरेन । राजनीतिमा पनि कहिल्यै लोभ गर्दैन,’ आमाले दृढ विश्वासका साथ भनेकी थिइन् । सावित्रीको स्वास्थ्यमा २०५६ देखि विभिन्न समस्या देखा पर्न थाले । मुटु, फोक्सो, पाठेघरलगायत विभिन्न समस्या थपिँदै गए । बा गुमाएपछि आमाको स्वास्थ्यमा झन् असर परेको राज्यप्रकाश सुनाउँछन् । ‘आमा मसँगै बस्नुहुन्थ्यो, बुबा बितेपछि उहाँलाई थप गाह्रो हुन थाल्यो । त्यो घाउ बढ्दै गयो । रोगले झन् च्याप्दै गयो,’ उनी भन्छन् ।लामो जीवन स्कुलमा व्यतीत गरेकी उनलाई त्यसपछिका दिन झन् पीडामय हुन थाले । २०६४ मा स्वास्थ्य स्थिति जटिल बनेपछि उनलाई २८ दिन काठमाडौंको चाबहिलस्थित मेडिकेयर अस्पतालमा राखियो । त्यो २८ दिन सावित्रीका लागि निकै पीडादायक रहे । २२ दिन विश्वप्रकाश नियमित अस्पताल बसे । जीवनसंगिनी कविता भने २८ दिन नै अनिँदा आँखा लिएर आमाको स्वास्थ्यलाभको प्रार्थना गर्दै बसिन् । आमा झन्–झन् गल्दै थिइन् ।अस्पतालबाट डिस्चार्ज भएर डेरामा सार्ने बेलामा कोठामा पनि आमालाई अक्सिजन चलाइएको थियो । विश्वका आँखामा आमाको अन्तिम दिनका केही झझल्कोहरू आइरहन्छन् । लक्ष्मीपूजाको दिन छोरा–बुहारीको सहारामा आमाले बत्ती बालेकी थिइन् । त्यसपछि आमा निभिन् । आमाको अन्तिम दाहसंस्कार झापाको निन्दा नदी किनारमा भयो । अहिले पनि निन्दा नदीको किनारमा बसेर बा र आमा जलेको हेरिरहेको दृश्यले गम्भीर बनाउँछ विश्वप्रकाशलाई । यद्यपि, विश्वप्रकाशले एउटा सत्यलाई अन्तरहृदयबाटै बुझ्ने प्रयास गरेका छन्, ‘मृत्यु स्वाभाविक हो ।’ तर मृत्युपछिको रिक्तता ?जीवनमा हारेको वा जितेको क्षण उनले कहिल्यै नगरेको अनुभूत गरेका थिए । पार्टीको जिल्ला सभापति हार्दा होस् वा दुई पटक सांसद हारेर फर्किएको क्षण आँगनमा ५० साथीभाइ जरुर पर्खिरहेका थिए । तर त्यो भीडमा न आमा थिए, न बा । ‘त्यो भीडमा पनि बाबु हारेर आइस्, केही छैन जित्ने दिन आउँछ भनेर भन्ने आमाको काख, थपथपाउने बाको हात नहुँदा सन्नाटा लाग्दो रहेछ,’ विश्वप्रकाश गहिरो भावमा सुनिए । जितेर आएको क्षणमा पनि यदि आमा भएको भए भन्थिन्, ‘मैले भनेको थिएँ नि एक दिन जित्छस् भनेर ।’ जीवनमा जित्दा वा हार्दाको पल कुनै रिक्तता अनुभूत हुन्छ भने त्यो बाआमा सम्झेर नै हुन्छ । तर एकमनले सोच्छ पनि, ‘भौतिक रूपमा त को कहिलेसम्म हुन्छ त ? उहाँहरू जानुभयो, एक दिन म पनि जान्छु ।’तर जानुअघि पनि त गर्नुपर्ने थुप्रै काम छन् । जुन माटोसँग जोडिएका छन्, भावनासँग जोडिएका छन् । जीवनसँग जोडिएका छन् । आमाले सोचेको असल छोरा हुन त असल कामहरू गरिरहनुपर्‍यो । असल व्यवहार गरिरहनुपर्‍यो । जीवनमा गलत बाटो नहिँडोस् भन्ने आमाका प्रार्थनाले पनि विश्वप्रकाश सत्मार्ग हिँडिरहन्छन् । ‘र, त्यो मार्गमा हिँड्दा म बा र आमा (हरू) लाई साथै लिएर हिँडिरहेको हुन्छ,’ विश्वप्रकाश दृढ सुनिन्छन् ।"
ओडिशाको पुरीमा रथयात्राका क्रममा भागदौड हुँदा तीन जनाको मृत्यु,"भारत — ओडिशाको पुरीमा श्री गुन्डिचा मन्दिर नजिक भागदौड हुँदा दुई महिलासहित तीन जनाको मृत्यु भएको छ । ६ जना घाइते भएका छन् ।पुरीका जिल्ला अधिकारी सिद्धार्थ एस.स्वाईंले सञ्चारकर्मीसँग कुरा गर्दै घटनाबारे जानकारी दिएका छन् ।रथयात्रा सम्पन्न भएको एक दिनपछि आज तड्के पुरीमा सवार रथमा सवार त्रिमूर्ति (जगन्नाथ, बलभद्र, सुभद्रा) हेर्नलाई मानिसहरु जम्मा भएका थिए ।रथयात्राका क्रममा भागदौड हुँदा मृत्यु भएको यो घटना पहिलो भएको भारतीय सञ्चार माध्यमहरुले जनाएका छन् । दुर्घटनाबारे जिल्ला अधिकारी स्वाईंले सबै घाइतेहरु खतरामुक्त भएको जानकारी दिएका छन् ।"
ट्रम्पको नाटो खर्च बढाउने दबाबले युरोपमा असर,काठमाडौँ — नाटो सदस्यहरूले आफ्नो कूल गार्हस्थ्य उत्पादनको पाँच प्रतिशत रक्षामा खर्च गर्ने अमेरिकी राष्ट्रपति डोनाल्ड ट्रम्पको माग पागलपन भएको बताएका छन् ।यसले युरोपेली देशहरूको सबैभन्दा महत्त्वपूर्ण सम्पत्तिमा असर गर्ने विज्ञहरुको भनाइ छ ।संयुक्त राज्य अमेरिकाले माग गरेको उच्च खर्च लक्ष्यलाई अनुमोदन गर्न नेदरल्याण्ड्सको द हेगमा नाटो नेताहरूले भेट गरेका थिए ।रक्षामा आफ्नो जिडिपीको २.१ प्रतिशतभन्दा बढी खर्च गर्ने प्रस्ताव स्पेनले भने अस्वीकार गरेको छ ।युरोपमा नेटोमाथि प्रश्न उठाउन थाल्नुपर्ने उनको भनाइ छ । किनभने नेटोले युरोपलाई थप सैन्य खर्च र विश्वमा थप सैन्य तनाव मात्र ल्याएको बताए ।
द्वन्द्वले गरिबी झन् बढ्दै : विश्व बैंक,"वासिङ्टन — विश्व बैंकले एक नयाँ अध्ययन प्रतिवेदन सार्वजनिक गर्दै विश्वभर दोहोरिँदो द्वन्द्व र अस्थिरताका कारण गरिबीको समस्या भयावह बन्दै गएको गम्भीर चेतावनी दिएको छ ।प्रतिवेदनअनुसार, सन् २००० को दशकको सुरुवातदेखि हालसम्म द्वन्द्व र त्यसबाट हुने जनधनको क्षति तीन गुणा बढी भएको छ । यसले गर्दा असुरक्षित र द्वन्द्व प्रभावित मुलुकहरूमा अत्यधिक गरिबी र खाद्य संकटको अवस्था अझ गहिरिँदै गएको उल्लेख गरिएको छ ।यस वर्ष मात्र ४२ करोडभन्दा बढी मानिसहरू दिनको तीन अमेरिकी डलरभन्दा कम आम्दानीमा गुजारा चलाइरहेका छन्, जुन स्थिति विश्व बैंकले ‘चरम गरिबी’ को परिभाषामा राखेको छ । यस्तो दरले बढिरहेमा सन् २०३० सम्म यो संख्या ४३ करोड ५० लाख नाघ्न सक्ने अनुमान गरिएको छ ।विश्व बैंक समूहका प्रमुख अर्थशास्त्री इन्दरमित गिलले भने, ‘युक्रेन र मध्यपूर्वका द्वन्द्वमा हाल विश्व समुदायको ध्यान केन्द्रित भए पनि आजका आधा द्वन्द्वग्रस्त देशहरू १५ वर्षभन्दा लामो समयदेखि अशान्ति र अस्थिरतामा फसेका छन् ।’द्वन्द्व प्रभावित पश्चिमी सुडानको उत्तरी डार्फर राज्यको राजधानी एल फासेरमा अर्धसैनिक समर्थन बल (आरएसएफ) ले गरेको आक्रमणमा शुक्रबार मात्र कम्तीमा १३ सर्वसाधारणको मृत्यु हुनुका साथै २१ जना घाइते भएको स्वयंसेवक समूहले जनाएको छ । एल फासेरमा आरएसएफले आक्रमण गर्दा तीन बालबालिकासहित उनीहरूको मृत्यु भएको स्वयंसेवक समूह सुडानी डाक्टर नेटवर्कले विज्ञप्तिमार्फत बताएको हो ।सुडानी सशस्त्र बल (एसएएफ) र आरएसएफ दुवैलाई युद्धविराम लागू गर्न आह्वान गर्दै उक्त संस्थाले सहरमा भएको आक्रमण र कडा घेराबन्दीले हजारौं बालबालिका, महिला तथा वृद्धहरूलाई प्रत्यक्ष रूपमा लक्षित गरेको जनाएको छ । आरएसएफले गरेको विस्फोट र आक्रमणले आवासीय क्षेत्रमा तनाव थपेको छ । केही घाइतेहरूलाई सहरको मुख्य अस्पतालमा लगिएको छ, जुन हाल औषधि र चिकित्सा आपूर्तिको गम्भीर अभावको सामना गरिरहेको छ ।आरएसएफले २०२४ मे देखि एल फासेरमा अवरोध गरिरहेको छ, जसमा दैनिकजसो गोलाबारी र आरएसएफ र एसएएफ दुवै संलग्न तीव्र सहरी लडाइाहरू समावेश छन् । यसले सर्वसाधारण प्रभावित हुँदै आएका छन् । सुडान सन् २०२३ अप्रिल देखि एसएएफ र आरएसएफ बीचको द्वन्द्वमा फसेको छ । युद्धले दशौं हजारको ज्यान लिनुका साथै लाखौंलाई सुडानभित्र तथा यसको सीमापार घर छोड्न बाध्य पारेको छ ।यस्तै, इजरायल र प्यालेस्टिनी लडाकू समूहबीचको युद्धले गाजामा हजारौं व्यक्तिले ज्यान गुमाएका छन् भने लाखौं घरबारविहीन भएका छन् । शनिबार मात्र उत्तरी, मध्य र दक्षिणी गाजा पट्टीका धेरै क्षेत्रहरूमा इजरायलले गरेका हवाई आक्रमणमा कम्तीमा ३९ जना प्यालेस्टिनीहरूको मृत्यु हुनुका साथै दर्जनौं घाइते भएको जनाइएको छ । मध्य गाजा सहरको सामेर नजिकैका दुईवटा अपार्टमेन्टलाई लक्षित गरी भएको इजरायली आक्रमणमा १३ जना नागरिकको मृत्यु हुनुका साथै अन्य घाइते भएको चिकित्सा स्रोतहरूले बताएको छ ।सहरको पश्चिममा रहेको प्यालेस्टाइन जंक्सन नजिकै इजरायलले विस्थापित मानिसहरूको शिविरमा बम प्रहार गर्दा दस प्यालेस्टिनीको मृत्यु हुनुका साथै अन्य धेरै घाइते भएको जनाइएको छ । गाजा पट्टीको उत्तरमा जबालिया अल–बलादको दर्दुना जंक्सन नजिकैको घरमा भएको आक्रमणमा अन्य १० जनाको मृत्यु भएको उल्लेख गरिएको छ ।खान युनिसको अघिल्लो बम विस्फोटमा घाइते भएका एक प्यालेस्टिनीको मृत्यु भएको जनाइएको छ । खान युनूसको विस्थापितहरूको शिविरमा भएको इजरायली ड्रोन आक्रमणमा दुई बच्चासहित अन्य तीन जनाको मृत्यु भएको जनाइएको छ । युद्धका कारण खाद्यान्न अभाव हुँदा गाजामा भोकमरीको समस्या बढेको छ ।हाल ३९ देशलाई द्वन्द्व प्रभावित मुलुकको सूचीमा राखिएको छ, जसमा २१ देश प्रत्यक्ष सशस्त्र संघर्षमा छन् । यस सूचीमा युक्रेन, सोमालिया, दक्षिण सुडान, गाजा क्षेत्र र पश्चिमी तटका साथै इराकजस्ता देशहरू समावेश छन् । यद्यपि, इरान भने समावेश गरिएको छैन । विश्व बैंकले भनेको छ, ‘द्वन्द्वको सुरुआत हुनुअघि नै गरिने रोकथामको पहल धेरै सस्तो, प्रभावकारी र दीर्घकालीन रूपमा फाइदाजनक हुन्छ ।’ विश्व बैंकका उपप्रमुख अर्थशास्त्री आयहान कोसे भने, ‘पछिल्लो डेढ दशकमा द्वन्द्वग्रस्त देशहरूमा विकास होइन, आर्थिक जडता नै सामान्य अवस्था बनेको छ । यस्तो परिस्थितिमा परिवर्तन ल्याउन अबको प्रयास निर्णायक हुन सक्छ ।’"
युद्धमा मारिएका इरानीको राष्ट्रिय सम्मानसहित अन्त्येष्टि,"तेहरान — इरानले शनिबार राजधानी तेहरानमा इजरायलसँगको १२ दिन लामो युद्धमा मारिएका करिब ६० जनालाई राष्ट्रिय सम्मानसहित अन्त्येष्टि गर्न सुरु गरेको छ । मृतकमध्ये उच्च सैनिक अधिकारीदेखि वैज्ञानिक, महिला र बालबालिकासम्म रहेका छन् ।राजधानीको एङ्गेलाब चोकमा बिहान ८ बजेबाट सुरु भएको राष्ट्रिय श्रद्धाञ्जली समारोहमा हजारौं सर्वसाधारणले शान्तिपूर्ण रूपमा भाग लिँदै राष्ट्रिय झण्डा र मृतकहरूको तस्बिर बोकेर सम्मान प्रकट गरेका थिए ।इरानको स्वास्थ्य मन्त्रालयका अनुसार, सो युद्धमा इरानी पक्षबाट ६२७ जना सर्वसाधारणको मृत्यु भएको छ भने इरानको आक्रमणबाट २८ जना इजरायली नागरिकको ज्यान गएको इजरायली पक्षले जनाएको छ ।यसैबीच, अमेरिकी राष्ट्रपति डोनाल्ड ट्रम्पले इरानी सर्वोच्च नेता आयतोल्लाह खामेनेईप्रति सार्वजनिक रूपमा व्यक्त गरेका भनाइहरूलाई लिएर इरानले तीव्र आपत्ति जनाएको छ । इरानी परराष्ट्रमन्त्री अब्बास अराघचीले पारस्परिक सम्मान नभएसम्म कुनै पनि कूटनीतिक संवाद सम्भव नहुने स्पष्ट पारे।श्रद्धाञ्जली दिइएका प्रमुख व्यक्तिहरूमा मेजर जनरल मोहम्मद बाघेरी, वैज्ञानिक डा. मोहम्मद मेहदी तेहरान्ची र कमाण्डर होसैन सलामी रहेका छन्, जसका परिवारका सदस्यहरू समेत आक्रमणमा मारिएका थिए । इरानले युद्धविरामपछि वार्ताको सम्भावना नकार्दै आफ्नो क्षमतामा गम्भीर क्षति नभएको बताएको छ भने इजरायलले विश्व समुदायलाई इरानलाई परमाणु हतियार बनाउनबाट रोक्न आह्वान गरेको छ ।तस्बिरहरु : एएफपी,राससदुवै मुलुकले युद्धपछि आफूलाई विजेता घोषणा गरे पनि कूटनीतिक तिक्तता अझै कायमै देखिएको छ । यस्ता परिस्थितिमा, दीर्घकालीन शान्ति र स्थायीत्वका लागि संयमता, सहमति र सम्मानजनक संवाद अनिवार्य देखिन्छ ।"
सुडानमा अर्धसैनिक बलको आक्रमणमा १३ जना सर्वसाधारणको मृत्यु,"खार्तुम — पश्चिमी सुडानको उत्तरी डार्फर राज्यको राजधानी एल फासेरमा अर्धसैनिक समर्थन बल (आरएसएफ) ले गरेको आक्रमणमा शुक्रबार कम्तिमा १३ जना सर्वसाधारणको मृत्यु हुनुका साथै २१ जना घाइते भएको स्वयंसेवक समूहले जनाएको छ ।शुक्रबार एल फासेरमा आरएसएफले आक्रमण गर्दा तीन बालबालिकासहित उनीहरुको मृत्यु भएको एक स्वयंसेवक समूह सुडानी डाक्टर नेटवर्कले एक विज्ञप्तिमार्फत बताएको हो ।सुडानी सशस्त्र बल (एसएएफ) र आरएसएफ दुवैलाई युद्धविराम लागू गर्न आह्वान गर्दै यसले सहरमा भएको आक्रमण र कडा घेराबन्दीले हजारौँ बालबालिका, महिला तथा वृद्धहरूलाई प्रत्यक्ष रूपमा लक्षित गरेको जनाएको छ ।यसैबीच, एल फासेरमा प्रतिरोध समितिले एक विज्ञप्तिमा एल फासेर आरएसएफले गरेको विस्फोट र आक्रमणले आवासीय क्षेत्रमा तनाव थपेको जनाएको छ ।विज्ञप्तिमा घटनाको परिणामस्वरूप महिला र बालबालिका सहित धेरै निशस्त्र नागरिकहरूको मृत्यु हुनुका साथै दर्जनौं गम्भीर घाइते भएका छन् ।केही घाइतेहरूलाई सहरको मुख्य अस्पतालमा लगिएको छ, जुन हाल औषधि र चिकित्सा आपूर्तिको गम्भीर अभावको सामना गरिरहेको छ।आरएसएफले २०२४ मे देखि एल फासेरमा अवरोध गरिरहेको छ, जसमा दैनिकजसो गोलाबारी र आरएसएफ र एसएएफ दुवै संलग्न तीव्र सहरी लडाइँहरू समावेश छन्।एल फासेरले डार्फर क्षेत्रका लागि प्रमुख प्रशासनिक केन्द्र तथा दारफुर राज्यको राजधानी हो जुन आरएसएफ नियन्त्रण बाहिर छ ।सुडान सन् २०२३ अप्रिल देखि एसएएफ र आरएसएफ बीचको द्वन्द्वमा फसेको छ। युद्धले दशौँ हजारको ज्यान लिनुका साथै लाखौँलाई सुडानभित्र तथा यसको सीमापार घर छोड्न बाध्य पारेको छ ।"
पाकिस्तानमा भारी वर्षापछि आएको बाढीका कारण २४ जनाको मृत्यु,"पेशावार,पाकिस्तान — पाकिस्तानमा यो साता मनसुन सुरु भएपछि भएको भारी वर्षा र बाढीका कारण १२ बालबालिकासहित २४ जनाको मृत्यु भएको प्रकोप व्यवस्थापन अधिकारीहरूले बताएका छन् ।पञ्जाबको पूर्वी प्रान्तमा बुधबारदेखि अहिलेसम्म कम्तीमा १३ जनाको मृत्यु भएको पञ्जाबको विपद् व्यवस्थापन प्राधिकरणले शनिबार जनाएको छ ।भारी वर्षाका कारण कम्पाउण्डका पर्खाल, घर तथा छाना भत्किँदा कम्तीमा आठ जना बालबालिकाको मृत्यु भएको छ ।खैबर पख्तुनख्वाका अधिकारीहरूले पछिल्लो २४ घण्टामा आएको बाढी र पहिरोमा परी ११ जनाको मृत्यु भएको बताएका छन् ।मृत्यु हुनेमा चार बालबालिका र तीन महिला रहेका छन् भने अन्य छ जना घाइते भएको प्रान्तीय विपद् व्यवस्थापन निकायले शुक्रबार अबेर जनाएको छ ।उक्त निकायका अनुसार मृत्यु हुनेमा १० जना उत्तरपश्चिमी स्वात उपत्यकाका थिए । स्थानीय सञ्चारमाध्यमका अनुसार उक्त इलाकामा अचानक आएको बाढीले नदी किनारमा रहेका घर र त्यहाँ बसोबास गर्ने परिवारलाई बगाएको थियो ।खैबर पख्तुनख्वामा आएको बाढीले ५६ घरमा क्षति पुर्‍याएको छ जसमध्ये छ वटा घर पूर्णरूपमा भत्किएका छन् ।राष्ट्रिय मौसम विज्ञान सेवाले मंगलबारसम्म भारी वर्षा र आकस्मिक बाढीको जोखिम उच्च रहने चेतावनी दिएको छ ।गत महिना पाकिस्तानमा आएको भीषण आँधीबेहरी, असिनासहित विभिन्न चरम मौसमी घटनाहरूमा परी कम्तीमा ३२ जनाको मृत्यु भएको थियो ।"
गाजामा भएको इजरायली आक्रमणमा ३९ जना प्यालेस्टिनीको मृत्यु,"गाजा — उत्तरी, मध्य र दक्षिणी गाजा पट्टीका धेरै क्षेत्रहरूमा इजरायलले गरेका हवाई आक्रमणमा कम्तीमा ३९ जना प्यालेस्टिनीहरूको मृत्यु हुनुका साथै दर्जनौँ घाइते भएको जनाइएको छ ।मध्य गाजा सहरको सामेर जङ्क्सन नजिकैका दुईवटा अपार्टमेन्टलाई लक्षित गरी भएको इजरायली आक्रमणमा १३ जना नागरिकको मृत्यु हुनुका साथै अन्य घाइते भएको चिकित्सा स्रोतहरूले बताएको छ । मध्य अल–रिमलको अल–थावरा स्ट्रिट स्थित अर्को आवासीय भवनमा भएको आक्रणमा एक आमा र छोराको मृत्यु भएको जनाइएको छ ।सहरको पश्चिममा रहेको प्यालेस्टाइन जङ्क्सन नजिकै इजरायलले विस्थापित मानिसहरूको शिविरमा बम प्रहार गर्दा दस प्यालेस्टिनीहरूको मृत्यु हुनुका साथै अन्य धेरै घाइते भएको जनाइएको छ । गाजा पट्टीको उत्तरमा जबालिया अल–बलादको दर्दुना जङ्क्सन नजिकैको घरमा भएको आक्रमणमा अन्य १० जनाको मृत्यु भएको उल्लेख गरिएको छ ।खान युनिसको अघिल्लो बम विस्फोटमा घाइते भएका एक प्यालेस्टिनीको मृत्यु भएको जनाइएको छ । खान युनूसको विस्थापितहरुको शिविरमा भएको इजरायली ड्रोन आक्रमणमा दुई बच्चासहित अन्य तीन जनाको मृत्यु भएको जनाइएको छ ।"
द्वन्द्व बढेसँगै चरम गरिबी झन् गहिरिँदै : विश्व बैंक,"वासिङ्टन — विश्व बैंकले एक नयाँ अध्ययन प्रतिवेदन सार्वजनिक गर्दै विश्वभर दोहोरिंदो द्वन्द्व र अस्थिरता कारण गरिबीको समस्या भयावह बन्दै गएको गम्भीर चेतावनी दिएको छ ।प्रतिवेदनअनुसार, सन् २००० को दशकको शुरुवातदेखि हालसम्म द्वन्द्व र त्यसबाट हुने जनधनको क्षति तीन गुणा बढी भएको छ । यसले गर्दा असुरक्षित र द्वन्द्व प्रभावित मुलुकहरूमा अत्यधिक गरिबी र खाद्य संकटको अवस्था अझ गहिरिँदै गएको उल्लेख गरिएको छ ।यस वर्ष मात्र, ४२ करोडभन्दा बढी मानिसहरू दिनको तीन अमेरिकी डलरभन्दा कम आम्दानीमा गुजारा चलाइरहेका छन्, जुन स्थिति विश्व बैंकले ‘चरम गरिबी’ को परिभाषामा राखेको छ। यस्तो दरले बढिरहेमा सन् २०३० सम्म यो संख्या ४३ करोड ५० लाख नाघ्न सक्ने अनुमान गरिएको छ ।विश्व बैंक समूहका प्रमुख अर्थशास्त्री इन्दरमित गिल भने, 'युक्रेन र मध्यपूर्वका द्वन्द्वमा हाल विश्व समुदायको ध्यान केन्द्रित भए पनि, आजका आधा द्वन्द्वग्रस्त देशहरू १५ वर्षभन्दा लामो समयदेखि अशान्ति र अस्थिरतामा फसेका छन् ।'हाल ३९ देशलाई द्वन्द्व प्रभावित मुलुकको सूचीमा राखिएको छ, जसमा २१ देश प्रत्यक्ष सशस्त्र संघर्षमा रहेका छन् । यस सूचीमा युक्रेन, सोमालिया, दक्षिण सुडान, गाजा क्षेत्र र पश्चिमी तटका साथै इराकजस्ता देशहरू समावेश छन् । यद्यपि, इरान भने समावेश गरिएको छैन ।विश्व बैंकले भनेको छ, 'द्वन्द्वको सुरुआत हुनु अघि नै गरिने रोकथामको पहल धेरै सस्तो, प्रभावकारी र दीर्घकालीन रूपमा फाइदाजनक हुन्छ । 'विश्व बैंकका उपप्रमुख अर्थशास्त्री आयहान कोसे भने, 'पछिल्लो डेढ दशकमा द्वन्द्वग्रस्त देशहरूमा विकास होइन, आर्थिक जडता नै सामान्य अवस्था बनेको छ । यस्तो परिस्थितिमा परिवर्तन ल्याउन अबको प्रयास निर्णायक हुनसक्छ ।'"
नौ जनाको हत्या अभियोगमा जापानमा एक व्यक्तिलाई मृत्युदण्ड,"काठमाडौँ — नौ जनाको हत्या अभियोगमा दोषी ठहर ३४ वर्षीय ताकाहिरो शिराइसीलाई जापानमा मृत्युदण्ड दिइएको छ । जापानको न्याय मन्त्रालयले ‘ट्विटर किलर’ भनेर चिनिने शिराइसीलाई शुक्रबार मृत्युदण्ड दिइएको बताएको छ । ताकाहिरोलाई सन् २०१७ मा भएका नौ जनाको हत्याका लागि सन् २०२० मा मृत्युदण्डको सजाय सुनाइएको थियो । ताकाहिरो यौन दुर्व्यवहारको आरोपमा पनि अदालतबाट दोषी ठहर भएका थिए ।सामाजिक सञ्जालमा आत्महत्यासम्बन्धी विचार व्यक्त गरेर बेपत्ता भएकी २३ वर्षीय युवतीको खोजीमा जुटेका अनुसन्धान अधिकारीहरु शिराइसीको अपार्टमेन्टमा पुगेका थिए । उनको अपार्टमेन्टमा प्रहरीले आठ किशोरकिशोरी, महिला र एक पुरुषको शव फेला पारेका थिए । त्यसपछि उनी पक्राउ परेका थिए ।सीएनएनका अनुसार शिराइसीको कोठाभित्र प्रहरीले तीनवटा कुलर बक्सभित्र मानिसका टाउका र र हड्डी फेला परेका थिए ।अनुसन्धानकर्ताहरूका अनुसार शिराइसीले आत्महत्याको इच्छामा सहयोग गर्ने प्रस्ताव गर्दै ट्विटरमार्फत मानिसहरुसँग सम्पर्क बढाएका थिए । अपार्टमेन्टमा बोलाएर उनले तीन किशोरी र पाँच महिलाको बलात्कारपछि हत्या गरेका थिए भने एक महिलाका प्रेमीको पनि हत्या गरेका थिए । सामाजिक सञ्जालमार्फत सुरु भएको सम्पर्कलाई पहिल्याएर शिराइसीको अपार्टमेन्टमा पुगेका अधिकांशले सामाजिक सञ्जालमा आत्महत्याका विचारहरू पोस्ट गरेका भेटिएको थियो । अदालती बयानमा शिराइसीले यौन इच्छा पूरा गर्न आफूले तिनीहरुलाई मारेको बयान दिएका थिए ।जापानी टेलीभिजनएनएचकेका अनुसार शिराइसीका वकिलले टोकियो उच्च अदालतमा फैसलाविरुद्ध अपिल गरेका थिए । तर पछि उनले अपिल फिर्ता लिए ।एनएचकेसँग कुरा गर्दै शिराइसीका कारण छोरी गुमाएका एक बाबुले भनेका छन्, 'मृत्युदण्ड दिएर जीवन सिध्याउनुको सट्टा उसले जीवनभर गरेको अपराधको प्रायश्चित उसको जीवनमा देख्न चाहन्थे ।'न्यायमन्त्री केइसुके सुजुकीले घटनाबारे जानकारी दिँदै पत्रकार सम्मेलनमा यो घटनाले अत्यन्त गम्भीर परिणामहरू निम्त्याएको र समाजमा अशान्ति फैलाएको बताएका छन् । न्यायमन्त्री सुजुकीका अनुसार जापानमा अहिले एक सय पाँच जना मृत्युदण्डको सजाय पर्खिरहेका छन् । जसमध्ये ४९ जनाले फैसला पुनर्विचारको माग गरिरहेका छन् ।शिराइसीलाई टोकियो हिरासत गृहमा गोप्य रूपमा फाँसी दिइएको थियो । मृत्युदण्डको सजाय सकिएपछि मात्रै यो खबर सार्वजनिक भएको थियो । सन् २००७ देखि जापानले मृत्युदण्ड दिइएकाहरूको नाम र उनीहरूका अपराधहरूका विवरणहरू सार्वजनिक गर्न थालेको छ ।जापानमा यसअघि सन् २०२२ जुलाईमा एक व्यक्तिलाई मृत्युदण्ड दिइएको थियो । सन् २०१८ मा टोकियो सपिङ मलमा गाडी दुर्घटना गराएको र छुरा प्रहारमा सात जनाको ज्यान लिएको घटनामा उनी दोषी ठहर भएका थिए ।"
इजिप्टमा सडक दुर्घटनामा १८ जनाको मृत्यु,"कायरो — इजिप्टको उत्तरी मेनुफिया गभर्नरेटमा शुक्रबार एउटा ट्रक (लोरी) र माइक्रोबस ठोक्किँदा कम्तीमा १८ जनाको मृत्यु भएको छ र चार जना घाइते भएका छन् ।स्थानीय सञ्चारमाध्यम 'डोस्टोर' का अनुसार, मृतकहरू ५ देखि १८ वर्ष उमेरका थिए र अधिकांश काफर सनाबिसाह गाउँका बासिन्दा हुन्।दुर्घटनापछि मेनुफियाको स्वास्थ्य निर्देशनालयले सबै सरकारी अस्पतालमा आपतकालीन स्थिति घोषणा गरेको छ।प्रारम्भिक अनुसन्धान अनुसार, माइक्रोबस तीव्र गतिमा यु-टर्न लिँदै गर्दा ट्रकसँग ठोक्किएको हाे।हालै सरकारले सडकहरू सुधार गर्ने प्रयास गरे तापनि, लापरवाह ड्राइभिङ र कमजोर सडक अवस्थाका कारण इजिप्टमा यस्ता घातक दुर्घटनाहरू बारम्बार हुने गरेका छन्।"
"पाकिस्तानको उत्तरपश्चिम क्षेत्रमा बाढीले बगाउँदा छ जनाको मृत्यु, नौ जना बेपत्ता","इस्लामाबाद — पाकिस्तानको उत्तरपश्चिम खैबर पख्तूनख्वा प्रान्तको स्वात जिल्लामा आएको अचानक बाढीले दुई परिवारलाई बगाउँदा कम्तीमा छ जनाको ज्यान गएको छ भने नौ जना अझै बेपत्ता रहेका छन् । उक्त घटना शुक्रबार बिहान भएको स्थानीय अधिकारीहरूले जानकारी दिएका छन् ।घटना स्वातको बाबुजई तहसीलस्थित बाइपास सडक नजिकै रहेको जी क़ुर्बान रेष्टुराँ छेउमा बिहान करिब साढे आठ बजे भएको हो । डस्का र मर्दान जिल्लाबाट आएका दुई परिवारका सदस्यहरू मनोरञ्जनका लागि स्वात नदीमा पसेका थिए । सोही समयमा माथिल्लो भेगमा परेको भारी वर्षाका कारण नदीमा आएको अचानक बाढीले उनीहरूलाई बगाएको बताइएको छ ।स्वातका प्रमुख जिल्ला अधिकारी शहजाद महबूबका अनुसार, 'पानीको सतह अचानक बढेपछि जम्मा अठार जना मानिसहरू बाढीको प्रवाहमा परेका थिए ।'घटना लगत्तै उद्धार टोली, स्थानीय स्वयंसेवकहरू र सुरक्षा निकायको सहकार्यमा खोज तथा उद्धार कार्य प्रारम्भ गरिएको थियो । प्रारम्भिक प्रयासमा तीन जनालाई जीवितै उद्धार गरिएको छ भने छ जनाको शव फेला परेको छ ।नौ जना अझै बेपत्ता रहेका कारण मालाकन्ड जिल्लासम्म फैलाइएको ठूलो खोज अभियान जारी रहेको अधिकारीहरूले जनाएका छन् । जिल्ला प्रशासनका वरिष्ठ पदाधिकारीहरू स्वयं उपस्थित भई उद्धार कार्यको निगरानी गरिरहेका छन् ।डिप्टी कमिश्नर महबूबले भने, 'नागरिकको सुरक्षा हाम्रो पहिलो प्राथमिकता हो । अहिलेको अवस्थामा मौसम अनिश्चित भएकाले नदी तथा खोला नजिक नजान सबैमा आग्रह गरिन्छ ।'"
अमेरिका र चीनबीच व्यापारसम्बन्धी सम्झौतामा हस्ताक्षर,"बैंकक — अमेरिकी राष्ट्रपति डोनाल्ड ट्रम्पले अमेरिका र चीनले व्यापारमा एक सम्झौतामा हस्ताक्षर गरेको बताएका छन् । उनले भारतसँग पनि चाँडै सम्झौता हुने अपेक्षा गरिएको बताए ।वाणिज्यमन्त्री हावर्ड लुटनिकलेब्लुमबर्ग टिभीलाई यो साताको सुरुमा सम्झौतामा हस्ताक्षर भएको जानकारी दिए । लुटनिक वा ट्रम्पले सम्झौताका बारेमा विस्तृत विवरण भने दिएका छैनन् ।'हामीले भर्खरै चीनसँग हस्ताक्षर गर्‍यौँ', ट्रम्पले बिहीबार राति भने ।लुटनिकले यो सम्झौतामा दुई दिनअघि ‘हस्ताक्षर र छाप लगाइएको’ बताए ।यो मे महिनाको सुरुमा जेनेभामा भएको प्रारम्भिक वार्ताको परिणाम हो । वार्ताले दुवै पक्षलाई ठूला भन्सार शुल्क वृद्धि स्थगित गर्न प्रेरित गरेको थियो । भन्सार शुल्क वृद्धिले दुई देशबीचको धेरैजसो व्यापार स्थगित गर्ने खतरा थियो ।पछि लन्डनमा भएको वार्ताले वार्ताका लागि रूपरेखा तय गर्‍यो र ट्रम्पले उल्लेख गरेको सम्झौताले त्यो सम्झौतालाई औपचारिक रूप दिएको देखिन्छ ।'राष्ट्रपतिले यी सम्झौताहरू आफैँ पूरा गर्न मन पराउनुहुन्छ । उहाँ सम्झौता निर्माता हुनुहुन्छ । हामी एकपछि अर्को सम्झौता गर्नेछौँ', लुटनिकले भने ।चीनले कुनै नयाँ सम्झौताको घोषणा गरेको छैन, तर यसले यस हप्ताको सुरुमा दुर्लभ खनिज तत्व, विद्युतीय सवारी जस्ता हाई–टेक उत्पादनहरूमा प्रयोग हुने सामग्रीहरूको निर्यात स्वीकृतिको गति बढाइरहेको घोषणा गरेको थियो । दुर्लभ खनिज तत्वको निर्यातमा बेइजिङको सीमाहरू विवादको मुख्य विन्दु भएको छ ।चिनियाँ वाणिज्य मन्त्रालयले बिहीबार बेइजिङले दुर्लभ खनिज तत्वहरूका लागि निर्यात इजाजतपत्र आवेदनहरूको समीक्षालाई गति दिइरहेको र ‘निश्चित संख्यामा अनुपालन आवेदनहरू’ स्वीकृत गरेको बताएको छ ।चीनले अप्रिलमा सात दुर्लभ खनिज तत्वमा अनुमति आवश्यकताहरू लगाएपछि खनिजहरूको निर्यात नियन्त्रणले बेइजिङ र वासिङ्टनबीचको पछिल्लो व्यापारिक वार्तामा भन्सार शुल्कहरूलाई उछिनेको देखिन्छ । ती खनिजको निर्यात नियन्त्रणले अमेरिका र विश्वभरका कारहरू, रोबोटहरू, विन्ड टर्बाइनहरू र अन्य उच्च प्रविधिका उत्पादनहरूको उत्पादनमा बाधा पुर्‍याउने खतरा छ ।मे महिनामा जेनेभामा भएको सम्झौताले दुवै पक्षलाई ट्रम्पले आफ्नो व्यापार युद्ध बढाएको र आयात शुल्क तीव्र रूपमा बढाएका कारण लगाइएको दण्डात्मक शुल्क वृद्धि कम गर्न आह्वान गरेको थियो । फेन्टानिलको व्यापार र एल्युमिनियम र स्टिलमा लगाइएको भन्सार शुल्कसँग सम्बन्धित वासिङ्टनले लगाएको केही उच्च भन्सार शुल्कहरू यथावत छन् ।द्रुत रूपमा परिवर्तन हुने नीतिहरूले विश्वका दुई ठूला अर्थतन्त्रमा प्रभाव पारिरहेको छ ।आंशिक रूपमा कम्पनीहरू र घरपरिवारहरूले विदेशी सामानहरू किन्न हतार गरेका कारण अमेरिकी अर्थतन्त्र जनवरीदेखि मार्चसम्म वार्षिक शून्य दशमलव पाँच प्रतिशत दरले संकुचित भयो ।चीनमा कारखाना नाफा मे महिनामा एक वर्षअघिको तुलनामा नौ प्रतिशतभन्दा बढी घटेको छ । यसमा अटो निर्माताहरूले त्यो गिरावटको ठूलो हिस्सा भोगेका छन् । जनवरी–मे महिनामा तिनीहरू वार्षिक आधारमा एक प्रतिशतभन्दा बढी घटे ।ट्रम्प र अन्य अमेरिकी अधिकारीहरूले भारत लगायत अन्य धेरै देशसँग व्यापारिक सम्झौतामा पुग्ने अपेक्षा गरेको संकेत दिएका छन् ।'हामी एकपछि अर्को सम्झौता गर्नेछौँ', लुटनिकले भने ।"
बाढी र डुबानका कारण पाकिस्तानमा ७ जनाको मृत्यु,काठमाडौँ — निरन्तरको वर्षापछिको बाढी र डुबानका कारण पाकिस्तानको पूर्वी पञ्जाबमा पछिल्लो २४ घण्टामा कम्तीमा ७ जनाको मृत्यु भएको छ भने २७ जना घाइते भएका छन् ।प्रादेशिक विपद् व्यवस्थापन केन्द्रलाई उद्धृत गर्दै पाकिस्तानी सञ्चारचार माध्यम डनले पञ्जाबभर बाढीजन्य १३ घटना भएको उल्लेख गरेको छ । विपद्‌मा परेका ११ सय २२ जनाको उद्धार गरिएको छ ।चिनियाँ सञ्चारमाध्यम सिन्ह्वाले पाकिस्तानस्थित मौसम विभागलाइ उद्धृत गर्दै यस सिजनमा सामान्यभन्दा २५ प्रतिशत बढी वर्षा हुने उल्लेख गरेको छ ।अरब सागर र बंगालको खाडीबाट आएको मौसमी वायुका कारण पाकिस्तानका अधिकांश भूभागमा मनसुन प्रवेश गरेको छ ।
१२ दिने युद्धपछि लयमा फर्किंदै तेहरान,"काठमाडौँ — युद्धविरामपछि शान्त बन्दै गरेको इरानमा सुरक्षाका कारण थातथलो छाडेर हिँडेकाहरु घर फर्किन थालेका छन् । ६ सयभन्दा धेरै इरानीको मृत्यु भएको र १२ दिनसम्म चलेको इजरायल-इरान युद्ध गत म‍ंगलबार युद्धविरामसँगै रोकिएको छ ।तस्वीर : रोयटर्सअन्तर्राष्ट्रिय सञ्चारमाध्यम अलजजिराले तेहरानतर्फ जाने राजमार्गहरू व्यस्त हुन थालेको र सडकमा परिवारसहित कारमा फर्किएकाहरु देखिन थालेको उल्लेख गरेको छ ।फाइनान्सियल टाइम्सले भने युद्धविरामलगत्तै राजधानी तेहरानमा व्यापार व्यवसाय खुल्न थालेको र पेस्ट्री पसलदेखि डेन्टल क्लिनिक र मसाज पार्लरदेखि अन्य सेवा प्रदायकले उपभोक्ता र सेवाग्राहीलाई टेक्स्ट म्यासेज पठाएर सेवा सुरु भएको जानकारी दिएको उल्लेख गरेको छ । लेखेको छ, 'दुई साता सुनसान भएका सडकमा फेरि जाम देखिन थालेको छ ।'विश्वविद्यालयमा पढ्दै गरेकी एक २६ वर्षीया विद्यार्थी सबाले अलजजिरासँग कुरा गर्दै युद्धअघि आफ्नो जीवन अत्यन्त व्यस्त रहेको बताउँदै युद्धका कारण आफ्ना धेरै साथीले तेहरान छाडेर हिँडेको बताएकी छिन् ।युद्ध सुरु भएलगत्तै इरानमा इन्टरनेट सेवा अवरुद्ध हुन सुरु भएको थियो भने झन्डै दुई साता यस्तै अवस्था रहेको थियो । युद्धविरामपछि बुधबारबाट इरानमा इन्टरनेट सेवा पनि पहिलेजस्तै सञ्चालन भएको छ । युद्ध जारी रहेका बेला इरानस्थित सञ्चार मन्त्रालयले केही समयका लागि अवरुद्ध भएको इन्टरनेट सेवा जनधनको क्षति रोक्नका लागि बताएको थियो । सरकारले द्वन्द्व चर्किदै जाँदा ह्वाट्सएप अकाउन्ट डिलिट गर्नसमेत निर्देशन जारी गरेको छ । सरकारी टेलिभिजनबाटै नागरिकलाई सुरक्षाका र गोपनीयताको सुरक्षाका लागि ह्वाट्सएप डिलिट गर्न भनिएको थियो ।युद्धका कारण अस्तव्यस्त बनेको एक करोड जनसंख्या भएको तेहरान आफ्नो पुरानो लयमा फर्किन खोजिरहेको छ । तेहरानस्थित सिम्फोनी आर्केस्ट्राले बुधबार साँझका लागि निःशुल्क मनोरन्जन दिएको थियो । मंगलबार साँझ तेहरानको इन्घेल्याब स्क्वायरमा सरकारी अधिकारीहरु 'विजय उत्सव' मनाउन भेला भएका थिए ।"
सैन्य खर्च बढाउने होडबाजीमा शक्ति राष्ट्रहरू,"काठमाडौँ — बेलायतले तीन दशकअघि शीतयुद्धको अन्त्यसँगै परित्याग गरेको आफ्नो आणविक हतियारसम्बन्धी अभ्यास र क्षमता पुनः विकास गर्ने तयारी थालेको छ । उसले अमेरिकासँग परमाणु बम र अन्य परम्परागत हतियार बोकेर खसाल्न सक्ने एक दर्जन एफ–३५ए लडाकु विमान खरिद गर्ने घोषणा गरेको छ ।प्रधानमन्त्री केयर स्टार्मरको कार्यालयले जारी गरेको विज्ञप्तिमा यी विमानलाई ‘बेलायतको आणविक शक्ति बढाउने यो पुस्ताकै ठूलो कदम’ भनी उल्लेख गरिएको छ ।यस खरिद कार्यसँगै बेलायती सेनाले शीतयुद्धपछि पहिलो पटक आणविक हतियार बोक्न लागेको डाउनिङ स्ट्रिटले जनाएको छ । यसले बेलायतलाई उत्तर एटलान्टिक सैन्य संगठन (नाटो) को आणविक साझेदारी कार्यक्रममा पुनः सामेल गराउनेछ । हाल यस साझेदारीमा जर्मनी, इटाली, बेल्जियम, टर्की गरी ७ देशहरू सहभागी छन् । सबै देशले अमेरिकी हवाई आणविक हतियार आफूसँग राखेका छन् । अधिकांश यी हतियारको मर्मत–सम्भारदेखि कतिपय अभ्यासमा अमेरिकाकै नियन्त्रण हुने गरेको छ ।बेलायतले अमेरिकी कम्पनी ‘लकहेड मार्टिन’ ले निर्माण गरेका एफ–३५ ए जेट विमान किन्न लागेको हो । नाटो शिखर सम्मेलनका बेला यस्तो खबर बाहिरिनुलाई अर्थपूर्ण रूपमा हेरिएको छ । सम्मेलनमा सदस्य राष्ट्रहरूले आ–आफ्नो देशको रक्षा खर्च कुल गार्हस्थ्य उत्पादन (जीडीपी) को ५ प्रतिशतसम्म बढाउने लक्ष्यमा सहजै सहमति जनाएका छन् ।हाल उनीहरूले जीडीपीको बढीमा २ प्रतिशतसम्म लगानी रक्षा क्षेत्रमा लगाउने गरेको रोयटर्सले जनाएको छ । जम्मा २ प्रतिशत खर्चका विषयमा अमेरिकी राष्ट्रपति डोनाल्ड ट्रम्पको ठूलो आपत्ति थियो । उनले युरोपेली देशहरू रक्षा मामिलामा अमेरिकाको भर पर्दा अमेरिकालाई ठूलो आर्थिक भार परेको गुनासो गर्दै आएका छन् ।अमेरिका र तत्कालीन सोभियत संघबीच सन् १९४७ देखि १९९१ सम्म चलेको शीतयुद्धपश्चात् बेलायतले रोयल एयर फोर्सबाट खसालिने आणविक बमसम्बन्धी आफ्ना कार्यक्रम बन्द गरिदिएको थियो । शीतयुद्ध सकिएपछि सोभियत संघ विघटन हुनु र पश्चिमा देशहरूबीच परमाणु युद्धको सम्भावना घटेपछि बेलायतले खर्च कटौतीका लागि आणविक कार्यक्रम निष्क्रिय बनाएको थियो । अहिले पुनः रुसी खतरा बढेको र विश्वमा अशान्ति फैलिरहेको भन्दै बेलायत फेरि हवाई आणविक हतियार जुटाउने प्रयत्नमा लागेको छ । बेलायतसँग हाल समुद्री परमाणु हतियार मात्रै छ ।‘अहिलेको अधिक अनिश्चित समयमा हामी विश्वमा सधैं शान्ति रहिरहन्छ भन्न सक्दैनौं, त्यसैले हाम्रो सरकारले देशको सुरक्षामा लगानी गरिरहेको छ,’ प्रधानमन्त्री स्टार्मरले भनेका छन्, ‘यी विमानले परम्परागत र आणविक दुवै हतियार बोक्न सक्छन् । हाम्रो ब्रिटिस वायु सेनालाई यिनले थप शक्तिशाली बनाउनेछन् । यसले बेलायत र हाम्रा मित्रराष्ट्रहरूलाई खतरामा पार्ने कुनै पनि दुश्मनलाई निरुत्साहित गर्न मद्दत पुग्नेछ ।’अलजजिराका अनुसार नाटोका महासचिव मार्क रुटले बेलायतको यस घोषणाको स्वागत गर्दै ‘बेलायतले नाटोमा अर्को महत्त्वपूर्ण योगदान पुर्‍याएको’ प्रतिक्रिया दिएका छन् । यसै साता मंगलबार र बुधबार नेदरल्यान्ड्सको हेगमा नाटोको शिखर सम्मेलन आयोजना गरिएको थियो । समाचार संस्था एएफपीका अनुसार अमेरिका, जर्मनी र इटाली गरी हाल नाटोका सात सदस्य राष्ट्रहरूसँग दोहोरो क्षमताका फाइटर जेट छन् जसले परम्परागत र आणविक दुवै हतियार बोक्न सक्छन् । त्यसकारण यिनलाई शक्तिशाली मानिन्छ ।नाटोका सदस्य राष्ट्रले रक्षा क्षेत्रमा पर्याप्त लगानी नगरेको भन्दै आएका ट्रम्पलाई रिझाउने गरी बेलायतले लडाकु विमान खरिद गर्न लागेको हो । विश्वकै उन्नत र सबैभन्दा महँगो विमान खरिदपश्चात् त्यसले बेलायतमा २० हजार रोजगारी सिर्जना गर्नुका साथै सयभन्दा धेरै आपूर्तिकर्ताले एफ ३५ कार्यक्रमका लागि योगदान पुर्‍याउन सक्ने बेलायतले उल्लेख गरेको छ ।‘नाटोप्रति बेलायतको प्रतिबद्धतामा कुनै प्रश्न गर्नुपर्ने ठाउँ छैन, न त बेलायतलाई सुरक्षित राख्न नाटोको योगदानमा शंका गर्नुपर्नेछ,’ प्रधानमन्त्री स्टार्मरले भनेका छन्, ‘तर युरो–एटलान्टिक क्षेत्रलाई आगामी पुस्ताका लागि जोगाइराख्न हामी सबैले कदम चाल्नुपर्छ ।’ उनले ‘शान्ति’ स्वतः वा सहजै प्राप्त हुने कुरा नभएको आशय प्रकट गरेका छन् ।रोयटर्सका अनुसार बेलायतको आणविक क्षमता हाल समुद्री परमाणु हतियार (ट्राइडेन्ट सबमरिन मिसाइल) मा आधारित प्रणालीमा निर्भर छ । गत वर्ष यस प्रणालीको परीक्षण असफल भएको थियो । रणनीतिक आणविक हतियार युद्ध मैदानमा प्रयोग गर्न बनाइएका हुन्छन् भने रणनीतिक हतियार विशाल दूरीमा प्रहार गर्न डिजाइन गरिएका हुन्छन् । अमेरिकासँग स्थल, समुद्री र हवाईमा आधारित आणविक हतियारहरू छन् ।बेलायतले २०३५ सम्ममा आफ्नो कुल रक्षा र सुरक्षा खर्चलाई कुल गार्हस्थ्य उत्पादनको ५ प्रतिशतसम्म पुर्‍याउने अमेरिकी राष्ट्रपति ट्रम्पको प्रस्तावमा सहमति र प्रतिबद्धता जनाएको छ ।स्पेनले भने जीडीपीको ५ प्रतिशत रक्षा खर्चको लक्ष्य पूरा गर्न आवश्यक नरहेको बताएपछि ट्रम्पले स्पेनलाई धम्की दिँदै बदलामा व्यापार सम्झौतामा दोब्बर पैसा तिराउने बताएका छन् । ‘मलाई स्पेन मन पर्छ, असाध्यै राम्रो ठाउँ छ, त्यहाँका जनता पनि राम्रा छन् तर सबै देशहरूमध्ये स्पेन मात्र यस्तो देश हो जसले पैसा तिर्न आनाकानी गर्छ,’ ट्रम्पले भनेका छन्, ‘उनीहरू केही कुरा सित्तैमा फाइदा लिन खोज्छन् तर म यस्तो हुन दिन्नँ । उनीहरूले हामीलाई व्यापारमा बढी तिर्नुपर्नेछ ।’बढ्दो भूराजनीतिक तनाव, जारी द्वन्द्व र नयाँ–नयाँ चुनौतीहरूबीच विभिन्न देशले आफ्नो रक्षा प्रणालीमा उल्लेख्य लगानी गर्नुका साथै अत्याधुनिक हतियार जम्मा पार्न थालेका छन् । २०३५ सम्ममा रक्षा खर्च जीडीपीको ५ प्रतिशत पुर्‍याउन नाटो सदस्यहरूले सहमति जनाउनुलाई ट्रम्पले युरोप र पश्चिमा सभ्यताका लागि ठूलो उपलब्धि भएको प्रतिक्रिया दिएका छन् । अलजजिरामा पत्रकार हेना डुगलले लेखेको समाचारअनुसार नाटो सदस्य राष्ट्रहरूले यसरी सैन्य खर्च वृद्धि गरेमा त्यसले शिक्षा र स्वास्थ्य सेवाजस्ता आधारभूत आम आवश्यकतामा गरिने लगानी खुम्चिनेछ ।स्टकहोम इन्टरनेसनल पिस रिसर्च इन्स्टिच्युटको प्रतिवेदनअनुसार २०२४ मा विश्वभरको कुल सैन्य खर्च झन्डै २.७ ट्रिलियन डलर नाघेको थियो । विश्वमा सबैभन्दा धेरै सैन्य खर्च गर्ने अमेरिकाले आफ्नो सैन्य क्षमतालाई आधुनिक बनाउन आणविक हतियार र उन्नत प्रविधिमा लगानी गरिरहेको छ । ट्रम्पले हाई–टेक मिसाइल र ड्रोनमा लगानी गर्न चाहेको र सैनिकहरूको तलब वृद्धिलाई जोड दिएको रोयटर्सका पत्रकार माइक स्टोनले लेखेका छन् । उनले खर्च जोगाउन नौसेना र सैन्य पानीजहाजको संख्या घटाउने प्रस्ताव गरेका छन् । बुधबार सार्वजनिक गरिएको बजेट दस्ताबेजअनुसार रक्षा तथा राष्ट्रिय सुरक्षाका लागि ८९२.६ अर्ब डलर बजेट माग गरिएको छ ।दोस्रो ठूलो सैन्य खर्च गर्ने देश रहेको चीनले २०२४ मा करिब ३ खर्ब १४ अर्ब डलर खर्च गरेको अनुमान गरिन्छ । चीनले विगत एक दशकमा सैन्य खर्चमा ५९ प्रतिशतले वृद्धि गरेको आकलन गरिएको छ । रुसले पनि सैन्य खर्च निरन्तर बढाइरहेको छ । युक्रेनसँगको युद्धका कारण रुसले आफ्नो सैन्य क्षमता निरन्तर बलियो बनाइरहेको छ । जर्मनी, बेलायत, साउदी अरब, युक्रेन, जापानजस्ता देशले सैन्य खर्च र क्षमतामा व्यापक वृद्धि गर्दै आएका छन् । भारतले पनि आफ्नो रक्षा क्षमता सुदृढ गरिरहेको छ ।(एजेन्सीको सहयोगमा)"
इजरायल-इरान युद्धविरामको श्रेय लिन व्यस्त ट्रम्प,"न्युयोर्क — यति बेला अमेरिकी राष्ट्रपति डोनाल्ड ट्रम्प इजरायल–इरान युद्धविरामको श्रेय लिनमा व्यस्त छन् । उनले आफू नभएको भए इरान–इजरायल युद्धमा शान्तिको सम्भावना नभएको बताइरहेका छन् ।राष्ट्रपति ट्रम्पले आफूलाई शान्तिको नायकका रूपमा प्रस्तुत गर्ने कोसिस गरिरहेका छन् । युद्ध जारी रहँदासम्म इरानलाई इजरायलमाथि थप आक्रमण गरे ध्वस्त पार्ने चेतावनी दिएका ट्रम्पले एकाएक बहादुरीका साथ लडाइँ लडेको भन्दै इरानको पनि प्रशंसा गर्न भ्याए । उनले इजरायली हमलामा इरानले धेरै क्षति बेहोर्नुपरेकाले तेल बिक्रीका लागि अमेरिकाले कुनै अवरोध नगर्ने पनि बताएका छन् । चीनले पनि अब इरानबाट तेल खरिद गर्न सक्ने उनको भनाइ छ ।यति मात्र होइन, ट्रम्पको मुख्य माग नै परमाणु सम्झौता थियो । तर अहिले फेरि परमाणु सम्झौता आवश्यक नभएको बताएका छन् । नाटो सम्मेलनमा सहभागी हुन नेदरल्यान्ड्स पुगेका बेला पत्रकारसँग कुरा गर्दै उनले अमेरिका र इजरायलको हमलाबाट इरानको परमाणु कार्यक्रम नष्ट गरेकाले अब कुनै सम्झौताको आवश्यकता नभएको बताएका हुन् ।इजरायल बचाउन अमेरिका होमियोसार्वजनिक मञ्चमा ट्रम्प इरानविरुद्ध नरम रूपमा प्रस्तुत भइरहँदा इरानका सर्वोच्च नेता अयातुल्लाह अली खामेनेईले भने इजरायललाई बचाउनका लागि अमेरिका युद्धमा होमिएको आरोप लगाएका छन् । बिहीबार उनले सामाजिक सञ्जाल एक्समार्फत आफ्नो धारणा सार्वजनिक गरेका छन् । इजरायललाई बचाउनका लागि युद्धमा होमिए पनि अमेरिकालाई केही प्राप्त नभएको खामेनेईको भनाइ छ ।‘अमेरिका दुवै देशबीचको खुला युद्धमा होमियो किनकि आफूले दक्खल दिइएन भने इजरायल पूरै तरिकाले ध्वस्त हुने डर थियो । तर अमेरिकालाई केही प्राप्त भएन । इरानले अमेरिकाको अनुहारमा ठूलो झापड लगायो,’ उनले भनेका छन् । खामेनेईले इजरायलविरुद्धको युद्धमा इरानको जित भएको दाबी गर्दै आफ्ना नागरिकलाई बधाई दिएका छन् । उनले भनेका छन्, ‘म इजरायली सरकारविरुद्धको जितका लागि बधाई दिन्छु । इरानले इजरायललाई धराशायी बनाएको छ ।’रुसले सहयोग नगर्नेयता रुसले इरानका आणविक केन्द्रमा अमेरिकी हमलापछि अन्तर्राष्ट्रिय परमाणु ऊर्जा एजेन्सी (आईएईए) लाई सहयोग नगर्ने निर्णय गरेको छ । आईएईए विभिन्न देशका आणविक कार्यक्रमलाई निगरानी गर्ने संयुक्त राष्ट्रसंघको संस्था हो । रुसको राष्ट्रपति कार्यालयका प्रवक्ता दिमित्री पेस्कोभले आईएईएलाई रुसले अबदेखि सहयोग नगर्ने निर्णय गरेको जानकारी दिए । ‘यो निर्णय बिनाकारण इरानका आणविक केन्द्रमा गरिएको हमलाको नतिजा हो,’ थपे, ‘यो अवस्थाले आईएईएको साख गिरेको छ, यो चिन्ताको विषय हो ।’रुस इरानको सहयोगीका रूपमा देखिँदै आएको छ । इरानमाथि इजरायल र अमेरिकाले गरेका हमलाको पनि रुसले निन्दा गरेको थियो । प्रवक्ता पेस्कोभले इरानमाथिको हमलापछि अमेरिका र रुसबीचको द्विपक्षीय सम्बन्ध बिग्रन सक्ने आशंकालाई भने नकारेका छन् ।यस्तै, चीनका विदेशमन्त्री वाङ यीले इरानी विदेशमन्त्री अब्बास अराघचीसँग वार्ता गरेका छन् । चीनको विदेश मन्त्रालयका प्रवक्ता लिन चियनले भनेका छन्, ‘आईएईएको प्रावधानविपरीत इरानी आणविक केन्द्रमा हमला हुनु राष्ट्रसंघको बडापत्र र अन्तर्राष्ट्रिय कानुनको गम्भीर उल्लंघन हो ।’यसले आणविकसम्बन्धी विपत्ति ल्याउन सक्ने चीनको भनाइ छ । ‘अन्तर्राष्ट्रिय समुदायले यसको विरोध गर्नुपर्छ,’ उनले भनेका छन् । चीनको विदेश मन्त्रालयले जारी गरेको वक्तव्यमा ‘आफ्नो सम्प्रभुता र सुरक्षाका लागि इरानले उठाएको कदमलाई चीनले समर्थन गर्ने’ पनि उल्लेख छ ।परमाणु केन्द्र निरीक्षणका लागि कुनै जवाफ आएनअन्तर्राष्ट्रिय परमाणु ऊर्जा एजेन्सीका प्रमुख राफेल ग्रसीले इरानको परमाणु केन्द्रमा अध्ययनका लागि अहिलेसम्म कुनै प्रतिक्रिया नआएको बताएका छन् । बिहीबार रेडियो फ्रान्स इन्टरनेसनलसँग कुरा गर्दै उनले भने, ‘इरानमा आईएईएको उपस्थिति अन्तर्राष्ट्रिय जिम्मेवारी हो । किनकि इरान परमाणु अप्रसार सन्धिको सदस्य हो ।’ उनले सदस्य भएका नाताले इरानसँग एक ‘इन्स्पेक्सन’ प्रणाली हुनुपर्ने र निगरानी गरिनुपर्ने बताएका छन् । साथै एक–एक कानुनी दायित्व भएकाले एकतर्फी रूपमा निलम्बन गर्न नसकिने उनको भनाइ छ ।परमाणु अप्रसार सन्धि परमाणु हतियारको वैश्विक प्रसारको रोकथामका साथसाथै परमाणु टेक्नोलोजीको शान्तिपर््णू ढंगले उपयोगलाई बढावा दिनका लागि बनाइएको हो ।सन्धिमा हस्ताक्षर गर्ने कुनै पनि देशसँग परमाणु हतियार छैन । उनीहरू सबैलाई प्रयोगका लागिसमेत प्रतिबन्ध लगाइएको छ । इरानी विदेशमन्त्री अराघचीले बुधबार इरानको परमाणु स्थलमा अमेरिका–इजरायल हमलालाई मध्यनजर गर्दै सदस्यतामाथि पुनर्विचार गर्नुपर्ने बताएका थिए ।इरानको परमाणु केन्द्र नष्ट भएको सीआईएको दाबीअमेरिकाको गुप्तचर निकाय सीआईएले हालैका हमलामा इरानको परमाणु कार्यक्रममा क्षति पुगेको दाबी गरेको छ । सीआईए र ट्रम्प प्रशासनका अधिकारीका अनुसार यी आक्रमणमा इरानका कैयौं परमाणु केन्द्र नष्ट भएका छन् भने फेरि बनाउन वर्षौर् ंलाग्नेछ । सीआईएका निर्देशक जोन र्‍याटक्लिफले इरानको मुख्य परमाणु केन्द्रमा धेरै क्षति पुगेको बताएका छन् । तर अमेरिकाको रक्षा गुप्तचर निकाय ‘डीआईए’ को प्रारम्भिक रिपोर्टमा भने इरानको परमाणु कार्यक्रम केही महिनापछि मात्र धकेलिदिएको उल्लेख छ ।ट्रम्पले भने इरानको हतियार बनाउने क्षमता पूरै नष्ट गरिदिएको दाबी गरेका छन् । अमेरिकी गुप्तचर प्रमुख तुल्सी गबार्डले पनि नयाँ जानकारीअनुसार इरानको परमाणु केन्द्रहरू पूरै नष्ट भएको दाबी गरेका छन् ।नेतान्याहुविरुद्ध भ्रष्टाचार मुद्दा खारेज गर्न ट्रम्पको मागट्रम्पले इजरायलको न्यायपालिकासँग प्रधानमन्त्री बेन्जामिन नेतान्याहुविरुद्ध चलिरहेको भ्रष्टाचारको मुद्दा तत्काल रद्द गर्न माग गरेका छन् । उनले यसलाई एक राजनीतिक षड्यन्त्र भएको बताए । इजरायलले प्रधानमन्त्री विरुद्ध बिनाकारण मुद्दा चलाइरहेको उनको आरोप छ । इजरायलले नेतान्याहुजस्ता बलिया नेताको नेतृत्वमा आफ्नो इतिहासको सबैभन्दा महान् समय देखेको ट्रम्पको दाबी छ ।१३ जुनमा इजरायलले इरानमा आक्रमण सुरु गरेको थियो । त्यसपछि देश युद्धमा होमिएका थिए । १२ दिनसम्म चलेको युद्धपछि ट्रम्पले २४ जुनमा युद्धविरामको घोषणा गरेका थिए । उक्त युद्धमा इरानतर्फ ६ सय २७ जनाले ज्यान गुमाएका छन् भने इजरायलमा २४ जनाले ज्यान गुमाएको रिपोर्टहरूमा जनाइएको छ ।"
अस्ट्रेलिया : किस्तै-किस्तामा अल्झिएको जिन्दगी,"अस्ट्रेलिया — मानिस स्वभावैले सम्भावनाको खोजी गरिरहन्छ । मानव विकासको इतिहास हेर्‍यो भने सम्भावनाको खोजी गर्दै पृथ्वीमा भौंतारिनु नै नियतिजस्तो थियो । आजको आधुनिक युगमा यो फरक तरिकाबाट चलिरहेकै छ ।त्यसबाट नेपाल पनि अछुतो छैन र त्यसको एक हिस्सा हामी परदेशमा रहेका नेपाली समुदायहरू हौँ । सम्भावनाको देश खोज्दै हामी विश्वभर छरिएकै छौं । सुरक्षित व्यवस्था, सुशासन, गुणस्तरीय शिक्षा, भरपर्दो स्वास्थ्य प्रणाली, अनि पेसागत अवसरहरू । यिनै कुराले त धेरै नेपालीलाई अस्ट्रेलियाले तानेको । कोही विद्यार्थी भिसामा, कोही कामदारको हैसियतमा त कोही परिवारसहित स्थायी बसोबासका लागि अनुमति लिएर यहाँ बसिरहेका छन् ।सबैसँग उस्तैउस्तै सपना छन् । श्रमको मूल्य पाइने ठाउँमा पुगेर आफ्नो र सन्तानको भविष्य उज्यालो बनाउने सपना । तर सपना पूरा गर्न सजिले छैन । फरक भाषा, फरक संस्कृति, कानुन र परिवेशमा आफूलाई ढाल्न त्यति सजिलो कहाँ छ र ?सपना बोकेर यहाँ आएका केहीले आर्थिक रूपमा राम्रो गरेका छन् । सजिलै घर, गाडी खरिद गरेर जीवन सहज बनाएका छन् । तर धेरैजसो भने किस्ता किस्तामा सपना पूरा गर्न लागिपरेका छन् । अनि यिनै किस्ता बेलाबखत फन्दा पनि बनिरहेका छन् । घर किस्तामा, गाडी किस्तामा, मोबाइलदेखि फर्निचरसम्म सबै किस्तामा । जीवन नै बैंक र बिलहरूको चक्रव्यूहमा फसेको जस्तो । अस्ट्रेलियाका निम्ति यो सामान्य कुरा हो । जुन फेसबुक लगायतका सामजिक सञ्जालको भित्तामा देखिन्न ।संघर्षको भारी बोकी आएर अस्ट्रेलियामा बसोबास गर्ने नेपालीहरूको पहिलो पुस्ता अझै संघर्षरत छ। अधिकतर नेपालीहरू हेल्थ केयर, एजकेयर, क्लिनिङ, ट्राफिक कन्ट्रोल, कन्स्ट्रक्सनजस्ता श्रमप्रधान क्षेत्रमा कार्यरत छन् । डबल सिफ्ट, सातामा ६-७ दिन काम गरेर महिनाको खर्च टार्नुपर्ने अवस्था छ । घर किन्ने सपना धेरैको छ, तर यो सपना सजिलो छैन । अस्ट्रेलियाको हाउजिङ बजारमा घर किनेपछि पनि ३ हजार डलर देखि ४ हजार डलर मासिक किस्ताले आर्थिक बोझ थप्छ । त्यसमा गाडीको लोन, क्रेडिट कार्ड, बालबच्चाको स्कुल खर्च, बीमा र ट्याक्स सबै जोडिँदा जीवन साँच्चिकै ‘किस्ता जिन्दगी’ बन्न पुग्छ । यसरी भौतिक प्रगति भएजस्तो देखिए पनि आत्मिक थकान, समयको अभाव, र सामाजिक अलगावले जीवनलाई एकोहोरो बनाइरहेको छ ।पहिचानको द्वन्द्वमा हुर्किँदै अष्ट्रेलियामा जन्मिएका वा सानो उमेरमै आएका नेपाली बालबालिका फरक संस्कृति र वातावरणमा हुर्किरहेका छन् । उनीहरूको भाषा अंग्रेजी हो, तर घरमा उनीहरू नेपाली बुझ्न र बोल्न बाध्य छन् । सामाजिक रूपमा उनीहरू ‘अस्ट्रेलियन’ जीवनशैलीमा रमाउँछन् । स्कुल, खेलकुद, डिजिटल प्लेटफर्ममा उनीहरूको दिन बित्छ । तर अभिभावक चाहन्छन्, उनीहरूले नेपाली भाषा, धर्म, र संस्कार नबिर्सून् ।पढाइ, करिअर र संस्कृतिको तानातानमा उनीहरूको पहिचान द्विविधामा पर्छ 'म नेपाली हुँ कि अस्ट्रेलियन?' यसले घरभित्र पुस्ताबीच दुरी बढाउने खतरा पनि बोकेको छ । संस्कार हस्तान्तरणमा अभिभावकहरूले निकै मेहनत गरे पनि सन्तानको मनोविज्ञान र सामाजिक परिवेश फरक भएकाले गहिरो संवाद कठिन हुन थालेको छ ।पहिलो पुस्ता धेरैको नेपाल फर्कने चाहना देखिन्छ। तर फर्कने कि नफर्कने ? धेरै नेपालमा घर बनाएका छन्, केहीले जग्गा जोडेका छन्, र ‘रिटायर्मेन्टपछि नेपाल जाने’ सपना बोकेका छन् । तर त्यो सपना पनि सहज छैन । बालबालिका यतै पढ्दै छन्, यहाँको शिक्षा र जीवनशैलीमा अभ्यस्त छन् । फर्केपछि उनीहरूको भविष्य के हुन्छ भन्ने प्रश्न अभिभावकको मनमा छ । त्यसबाहेक, नेपालको यथार्थ पनि चुनौतीपूर्ण छ। जब नेपाल फर्केर स्थायी बसाइको कल्पना गरिन्छ, तब यथार्थको पर्खाल ठोक्किन्छ राजनीतिक अस्थिरता, बेरोजगारी, गुणस्तरहीन स्वास्थ्यसेवा, महँगी र शिक्षाको अनिश्चितता । फर्कने सपना भावनात्मक लागे पनि व्यावहारिक होइन जस्तो लाग्न थालेको छ ।सतहमा हेर्दा अस्ट्रेलियामा नेपालीहरूले आर्थिक रूपमा प्रगति गरेका छन् । गाडी चढेका छन्, घर किनेका छन्, छुट्टीमा विदेश घुम्ने क्षमता बनाएका छन् । तर त्यो ‘सफलता’को मूल्य पनि छ, समयको, आत्मसन्तुष्टिको र संस्कृति-संवादको । अस्ट्रेलियामा धेरै नेपाली यस्तो जीवन बाँच्छन्, जहाँ सबै सुविधा हुन्छ, तर ‘सन्तोष’कम हुन्छ । जहाँ आफ्नो परिवार छ, तर ‘पहिचान’ हराउँदै छ । जहाँ पैसा कमाइन्छ, तर संस्कार र आत्मीयता र पहिचानको खडेरी भोगिरहेको हुन्छ ।अस्ट्रेलियामा नेपालीहरू केवल अर्थोपार्जनको यात्रामा छैनन्, उनीहरू एक सामाजिक, सांस्कृतिक र भावनात्मक सम्झौतामा पनि छन् । हामीले आफ्नो देशको मायालाई छोडेका छैनौं, गाउँको आँगन, चुलोको धुवाँ, दसैं तिहारको रमाइलो, आमाको हातको खाना, बाल्यकालका दिन सबै अझै हाम्रै भित्री संसारमा जीवित छन् । तर यथार्थ यस्तो छ कि आज हामीले अस्ट्रेलियामा जीवनको बृहत् सञ्जाल बुनेका छौं, जुन सजिलै तुहिन सक्दैन । हामीले यहाँ घर बनाएका छौं, तर त्यो घर अझै पनि ‘घरजस्तो’ लाग्दैन । अन्ततः, अस्ट्रेलियाको जिन्दगी केवल रोजगारीको कथा होइन । यो आत्मपहिचान, पुस्तान्तरण, संस्कृति जगेर्ना र सन्तुलनको कथा हो । त्यो कथाको मूल सन्देश के हो भने— हामी जहाँ भए पनि, 'देश' सधैं मुटुभित्रै हुन्छ ।"
"जगदुल्ला ताल पुग्दा लाग्यो, प्रकृतिको जादू यही रहेछ","त्रिपुरासुन्दरी नगरपालिका–१ त्रिपुराकोटबाट मोटरसाइकलमा हिँडेको एक घण्टामै म र कलाकार साथी लक्ष्मण देवकोटा लिकु, मुहु, बन्तडी हुँदै बलाङ्रा लेक पुग्यौँ। एकैछिनमै बेंसीबाट लेक उक्लेकाले होला, हामीलाई चिसो लागेजस्तो भयो।नलागोस् पनि किन, डोल्पाको अग्लो स्थानमा पर्ने बलाङ्राबाट हिउँले सेताम्मे हिमाल नजिकै देखिन्थ्यो। त्यही हिमाल छोएर आएको हावाले चिसो नबनाउने कुरै थिएन।सुन्दर गाउँबस्ती, हरिया फाँटमा फुलेका रंगीबिरंगी फूलहरू हेर्दै एघार बजे त काइगाउँ बजार पुगियो। कुनै बेला त्रिपुराकोटबाट दुई दिनमा पुगिने काइगाउँ, आजभोलि बाटोको सुविधाले मोटरसाइकलमा दुई घण्टामै पुग्न सकिने भएको छ।हामी हिँडेका थियौँ- शे–फोक्सुन्डो राष्ट्रिय निकुञ्जमा पर्ने जगदुल्ला तालको सौन्दर्य नियाल्न। काइगाउँबाट हामी हुरिकोट पुग्यौँ। त्यसपछि सुरु भयो पैदल यात्रा।झमझम पानी परिरहेको थियो। तर हामी रोकिने सुरमा थिएनौँ। वर्षा ओढेर, ‘खुई खुई’ गर्दै दुई घण्टा हिँडेपछि तोइजुम पुग्यौँ। भिजेका कपडा फेर्छौँ भन्ने थियो, तर जतनसाथ राखिएका झोलाका कपडा पनि भिजिसकेका रहेछन्। चिया र तातोपानी पिएपछि जिउमा तातो बढ्यो। तर मौसम भने चिसो नै थियो।हाम्रो योजना थियो, माथिल्लो डंसिलेसम्म पुग्ने। घना जंगलको बाटो। जगदुल्ला नदीको एकोहोरो सुस्केरा। यात्रा सुरु गरिसकेपछि किन रोकिने भन्ने जोसमा हामी पानीमा भिज्दै हिँडिरह्यौँ। अनि पाँच बज्नै लाग्दा तल्लो डंसिले पुग्यौँ।त्यहाँ बास बस्नका लागि कुनै होटल थिएन। माथिल्लो डंसिले नपुगी बास नपाइने भएपछि हिँड्नुको विकल्प थिएन। तर निरन्तरको झरीले चुटेर थकित शरीर अनि बढ्दो चिसो। हामीसँग केही उपाय थिएन।म पुरै थाकिसकेको थिएँ। प्रत्येक पाइला कठिन बन्दै थियो। लगाएका कपडाहरू पनि भारी लाग्न थालेका थिए। चिसो, भोक अनि उकालो बाटो—दुःखका निम्ति यहाँभन्दा बढी के चाहिन्थ्यो र! त्यसमा पनि मलाई सास फुलेर हैरान बनायो। टाउको बेस्सरी दुख्न थाल्यो।अन्धकार बढ्दै गएको थियो। पिठ्युँको झोला पनि कतै फालिदिऊँ जस्तो लागेको थियो। भित्र कतै लुकी बसेको आँट ल्याएजस्तै गरेर मैले पाइला चालिरहेँ। हामी आठ बजे माथिल्लो डंसिले पुग्यौँ। राति आएका नौला मान्छे देखेर पशुबस्तु हेर्ने भोटे कुकुरहरू एकनासले भुकिरहे। याक, चौँरी र झोपाका घण्टीहरू बज्न थाले।वडाध्यक्ष शेरबहादुर लामाको गाई राख्ने गोठ त्यही रहेछ। लामा दाइको आफ्नै होटल पनि रहेछ। ४५ सय मिटर उचाइमा रहेको उनको होटलमा हामीले रात बितायौँ। लामो सास तानेर ‘धन्न बाँचियो’ भनेर सुस्तायौँ।बिहान बाहिर निस्कँदा त हाम्रो स्वागतमा सेताम्मे हिमाल हाँसिरहेजस्तो । जगदुल्ला खोला सुसाइरहेको । छेउछाउमा बुकीलगायतका घाँस बयली खेलिरहेको । सबै दृश्यले हिजोको थकान पूरै हराएजस्तो भयो।फाँटमा चरिरहेका घोडा, याक, चौँरी र भेडाहरू हेर्दै, चिसो हावा खाँदै हामी हिँड्न थाल्यौँ। तीन घण्टा सरासर हिँडेपछि हामी राक्षस तालको वारिपट्टि पुग्यौँ। पानको आकारजस्तो देखिने भएकाले यसलाई ‘प्रेम ताल’ पनि भन्ने रहेछन्।ताललाई पृष्ठभूमिमा पारेर मनग्य फोटो र भिडियो खिच्यौँ। अनि प्रेम तालको सौन्दर्य दिलमा खिचेर अघि बढ्यौँ। करिब दुई घण्टा सरासर हिँडेपछि पुग्यौँ—जगदुल्ला ताल। यही त थियो हाम्रो गन्तव्य! यसैको सौन्दर्य खिच्ने धोकोले त यति लामो बाटो हिँड्ने र सारा हैरानी उठाउने हुटहुटी पलाएको थियो।कञ्चन पानी अनि हावामा पानीको ताल। अनि तालपारि सुरक्षा गार्डझैँ उभिएका सेता हिमालका लस्कर। हामी खुसीले यसै यसै चिच्यायौँ।यो ताल धार्मिक दृष्टिले पनि अत्यन्तै महत्त्वपूर्ण रहेछ। प्रत्येक वर्षको साउन पूर्णिमामा विभिन्न जिल्लाबाट हजारौँ तीर्थालु यहाँ आउने रहेछन्। तालमा स्नान गर्ने चलन रहेछ। यो ताल प्राचीन तिब्बती ग्रन्थमा नौ लाख देवी–देवताहरूको पवित्र धार्मिकस्थल भएको स्थानीयहरूको बुझाइ रहेछ।स्थानीयले फोक्सुन्डो तालझैँ यस तालले पनि रंग परिवर्तन गर्ने बताए। हामीले नियालेर हेर्‍यौँ। ताल निलो थियो। एकछिनमै फिक्का सेतो देखियो। किनभने आकाशमाथि सेताम्मे बादल थिए। त्यसैको प्रतिबिम्ब तालमा परेको थियो।तालको सौन्दर्य नियाल्दा नियाल्दै डेढ घण्टा बितेको पत्तो भएन। असिना पानी पर्न सुरु नगरेको भए अझै केहीबेर त्यहीँ सुस्ताउने मन थियो। तालको सौन्दर्य मनभित्र खिचेर हामी वडाध्यक्षकै होटलमा बास बस्न फर्कियौँ। एउटा ठूलो उद्देश्य पूरा भएजस्तो लाग्यो। प्रकृतिको सबैभन्दा सुन्दर दृश्य हेरेर मन अघाएको अनुभव भयो।"
के हामी चोर्ने मान्छे हौँ ?,"काठमाडौँ — प्रसंग राजावादीले चैत १५ मा काठमाडौंको कोटेश्वरमा रहेको भाटभटेनीमा गरेको लुटपाटबाट सुरु हुन्छ । अहिले प्रहरीले क्लोज सर्किट टेलिभिजन(सीसीटिभी)ले खिचेका फुटेज र सामाजिक सञ्जालमा आएका भिडियोका आधारमा लुटपाटमा संग्लनलाई एकपछि अर्को गर्दै पक्राउ गरिरहेको छ ।यस्तै घटना २०७९ फागुन १ गते काठमाडौंकै नयाँ बसपार्कको ल्होत्से मलमा पनि भएको थियो । यातायात मजदुरको आन्दोलनका क्रममा आक्रोशित भीडले महल तोडफोडसँगै मोबाइल लगायतका सामान लुटपाट गरेका थिए ।पछिल्ला लुटपाटका घटनाले हामीलाई अचम्मित मात्र बनाएको छैन, बरु हाम्रो समाजको नैतिक धरातलमा प्रश्न चिह्न खडा गरेको छ । हाम्रो सामाजिक चेतना र नैतिकतासँग यो बहस जोडिएको छ । व्यक्तिलाई हानी गर्ने र लुटपाटको अस्विकार गर्ने नेपाली समाजको स्वभाव हो भनेर हामीले बुझिआएको हो । तर, प्रतिनिधि दुई घटनाले हाम्रो स्वभाव, संस्कार र सामाजिक चेतना केही समस्या त देखिँदै छैन ? भन्ने प्रश्न उब्जाइदिएको छ ।विगतका भूकम्पीय विपत्तिमा मानिसहरू ज्यान जोगाउन घर र आफूले वर्षौँदेखि जोडेका सामान असरल्लै छोडेर खुला चौरतिर भागेका थिए । कैयन घर र पसल भत्किएको बेला थियो । तर त्यतिबेला पनि घर र पसलका सामान लुटपाट भएका खबर सार्वजनिक भएका थिएनन् । व्यक्तिका घरभित्रका सामान हुन् कि पसल वा मार्टका सामान हुलका हुल मान्छे पसेर लुटपाट गरिरहेका दृश्य हामीले देख्नुपरेको थिएन ।आन्दोलन त नेपाली समाजको पहिचान र परिचय नै भइसकेको छ । किनकि २००७ सालदेखि अहिलेसम्म समयका हरेक घुम्तीमा नेपाली समाज आन्दोलित छ । सानादेखि ठूला र संगठितदेखि असंगठित आन्दोलन समयका अनेकन बिन्दुमा भइ नै रहेका छन् । तर यस्ता आन्दोलनमा पनि आन्दोलनकारीले, प्रर्दशनकारीले संयमता गुमाएका थिएनन् ।तर, तीनकुने घटनामा धेरैले विवेक गुमाए । अचम्मलाग्दो त यो छ कि भाटभटेनीका सामान हातभरि बोकेर घरतिर कुद्नेले सीसीटिभीले हामीलाई खिचेको छ भन्ने सामान्य हेक्का किन राखेनन् होला ? जबकि अहिले प्रविधिको विकासले धेरै फड्को मारेको छ । सहरका ठूला महलमा मात्र हैन गाउँका पान र चटपटे पसलमा समेत सिसिटिभी राखिएको जगजाहेरै छ । सार्वजनिक स्थानदेखि चोकसम्म अनि सडकका छेउकुना जहिँतहीँ सिसिटिभी भेटिन्छन् । यस्तो निगरानीमार्फत प्रहरीले अनेकन घटना र दुर्घटनामा संग्लनलाई पत्ता लगाउने गरेको खबर पनि नौलो विषय होइन । तर पनि भाटभटेनी लुटनेले यस्ता कुरा हेक्का नै राखेनन् ।बेरोजगारी, महँगी वा निराशा । के कारणले तिनीहरू चोर्न उद्यत भएका होलान् ? मनोविद यस्तो बेलामा मानिसले सामाजिक रुपमा नै नैतिकता गुमाउने गरेको बताउँछन् । हुलमुलमा अरुले लगे, हामी नि लगौं भन्ने सोच मानिसमा आउँछ भन्ने तर्क पनि छ । कुनै चिटिक्क सडकमा हामी चक्लेटको खोल समेत फाल्न डराउँछौं तर फोहोर देखेको ठाउँमा फोहोर फाल्न डर हुँदैन भनेको जस्तै यो घटनामा भएको हुन सक्छ त ? सबैले चोरे मैले पनि चोर्छु भन्ने भाव अनयासै आएको हुन सक्छ । अनि यस्तो भावलाई ज–जसले नियन्त्रण गरे तिनीहरू आ–आफ्नो बाटो लागे । ज–जसले नियन्त्रण गर्न सकेनन् तिनीहरू भाटभटेनीभीत्र लुट्न पसे ।चिकित्सकहरु क्ल्पटोमिनिया रोगको विषयमा पनि चर्चा गर्छन् । यो रोग लागेका व्यक्तिले नचाहँदा नचाहँदै पनि चोरी गर्नुपर्छ भन्ने मानसिक दबाब महसुस गर्छन् । धेरैजसो अवस्थामा उसले चोरेको सामानको खासै आर्थिक मूल्य हुँदैन, न त उसको त्यसमा आवश्यकता नै हुन्छ । केही लुटपाट गर्ने मानिसमा क्लेप्टोमेनियाको लक्षण देखिन पनि सक्छ, तर अधिकांश घटना त्यसबाट प्रेरित हुँदैनन् । आन्दोलनको बीचमा हुने चोरी प्रायः भीडको मानसिकता, परिस्थिति, आवेग र ‘अब त मौका मिल्यो’ भन्ने भावनाबाट प्रेरित हुन्छ । लुटपाटमा आर्थिक लाभ, आक्रोशको अभिव्यक्ति वा अवस्था दुरुपयोग गर्ने नियत हुन सक्छ ।नेपालीमा समाज चोर्ने प्रवृत्तिको बाहुल्य भएको समाज हैन । त्यसमाथि आन्दोलनमा चोरी हुनु थप अचम्म लाग्ने कुरा हो । जनताले प्रतिनिधित्त्व गर्ने प्रर्दशनमा जनतामा अनुशासन, मर्यादा र नैतिकता हुनुपर्छ भन्ने मान्यता हो । हामी रमितामा रमाउन थालेको हौ त ? लुटपाटका भिडियो सामाजिक सञ्जालमा छिटो भाइरल भएको पनि पाइयो । कतिपयले लुटपाटलाई सामाजिक सञ्जालमा समर्थन गरेको देखियो । कतिले रमाइलो माने र मजाक बनाए । अन्तत सामाजिक सञ्जालको प्रतिक्रिया हेर्दा हाम्रो सामूहिक संवेदनशीलतामा कमी हुँदै गएको देखिन्छ । यस्तो गम्भीर विषयमा पनि नेताहरूको स्पष्ट अभिव्यक्ति नआउनु, लुटपाटप्रति भर्त्सना नहुनुले पनि नेतृत्वसँग प्रश्न गर्ने ठाउँ धेरै छन् ।हामी आन्दोलनमा सहभागी हुँदा हामीसँग विचार हुन्छ । लुटपाटले आन्दोलन होइन, अराजकता बोल्छ । आन्दोलन गर्ने भनेको त बोल्नका लागि हो । न्यायका लागि पो हो । यत्ति कुरा खै बुझाएको ? खै बुझेको ?"
भो जातका कुरा नगरम् !,"सायद यो ब्लग कतिपय पाठकलाई झिँझो लाग्न सक्छ । किनकि लामो लेख पढ्ने धीरता सबैमा नहुन पनि सक्छ । त्यसैले कतिपयमा हतार-हतार स्क्रोल गर्दै ‘सद्‍गुरु’ भनिने जग्गी वासुदेवका फतुर गफका रिलतिरै हराउने जोखिम पनि छ ।असलमा कुरा ‘वसन्त’ सिनेमा हेरेपछि सामाजिक सञ्जालमा एउटा सानो स्टाटस लेख्ने सोच थियो, तर मनको पिँधबाट विचार यति धेरै पोखिए कि स्टाटसले थेग्नै सकेन । त्यसैले ब्लगमा आइपुगेँ ।हामी कहाँ ‘जात’ भन्नेबित्तिकै धेरैको मनमा कुनै न कुनै डर पलाइहाल्छ । अनि जातको कुरा उठेपछि बहस गर्न होइन, त्यसबाट पन्छिन तत्पर हुन्छौँ धेरैजसो ।चिया पसल होस् वा पान पसल, ‘जात’ का कुरा हामीकहाँ कहिल्यै पनि गम्भीर रूपमा उठ्दैनन् । यस्तो विषयको गहिरो चिन्तन कमै गरिन्छ । बरु भनिन्छ, ‘जातको कुरा नगरौं होला ।’ यस्तो भन्नेहरूमध्ये धेरै कथित बौद्धिकलाई मैले चिनेको छु, जो मुद्दाबाट भाग्न चाहन्छन्, न कि विचार मन्थन गर्न ।जातको कुरा गर्दा मानिसको बोली र व्यवहारमा फरक देखिन्छ । जस्तै, ‘तपाईंलाई घरभित्रै छिराउन मन थियो कमरेड, तर बुबाआमाको चित्त दुखाउन चाहिनँ’ भन्ने कथित कम्युनिस्टहरूको ‘लज्जास्पद इमान्दार’ स्वीकारोक्तिदेखि ‘दलित साथीसँग एउटै थालमा भात खाएको छु’ भन्ने ढोंगी ‘सहानुभूतिपूर्ण’ गफसम्म सुन्दै आएको छु मैले ।पछिल्लो पुस्ताका युवाहरूको दुःख आफ्नै छन् । उनीहरूका पीडा सुन्दा उदेक लाग्छ । धेरै नौजवानको भनाइ ‘दलित’ भन्ने शब्द नै हटाउनुपर्छ भन्ने छ । उनीहरूका अनुसार शब्दमै समस्या छ रे । तर समस्या शब्दमा मात्रै हो त ? यसबारे बहस गर्न सक्ने धैर्य भने उनीहरूमा देखिन्न ।सदियौंदेखि मानिसलाई मान्छे हुनै नदिने यो सामाजिक संरचनाको जरो उखेल्ने वा कम्तीमा त्यसलाई कमजोर पार्ने सोच अहिले पनि हाम्रो समाजमा गहिरो रूपमा विकास हुन नसक्नु दु:खद् कुरा हो । जातको विषय विद्यालय तहदेखि नै बहस र विमर्शको केन्द्र बन्नुपर्ने संवेदनशील मुद्दा थियो । तर हामीले यसलाई सधैँ छायामा राख्यौं । नदेखेझैँ गर्यौं, नसुनेझैँ गर्यौं ।‘किन अनावश्यक विवादमा पर्नु?’, ‘कसले मोल्ने यस्तो जोखिम?’ यस्ता कुरा गर्दै हाम्रा शिक्षकहरू पनि यो विषयमा मौन बस्न रुचाउँदै आउनु भयो । शिक्षक समाज परिवर्तनका संवाहक हुन् । तर, तिनै शिक्षकमध्ये धेरैले यथास्थितिवादलाई मलजल गरिरहेको देखिन्छ ।क्याम्पस पुग्दासम्म जब विद्यार्थी जातको संरचनाबारे अलिअलि बुझ्न थाल्छन्, तबसम्म उनीहरू आफैं त्यसको जन्जालमा गहिरो गरी फसिसकेका हुन्छन् । न्वारन, पास्नी, गुन्यूचोली, व्रतबन्ध, विवाह र अन्त्येष्टि । जन्मदेखि मृत्युसम्मका प्रत्येक संस्कार जातको संरचनासँग गाँसिएको छ । तर यति संवेदनशील विषयमा पनि हामी कति संवेदनहीन बन्दै गइरहेका छौं ? यो सोच्नुपर्ने बेला होइन र ?नेपाली समाजको तीतो यथार्थलाई सिनेमाको माध्यमबाट प्रस्तुत गरेर गायक तथा सर्जक हुँदै फिल्म क्षेत्रमा प्रवेश गरेका प्रकाश सपूतले समाजप्रति ठूलो गुन लगाएका हुन् या वैगुन गरेका हुन् ?यसअघि यशकुमारले पनि जातीय विभेदविरुद्ध संगीत र सिनेमामार्फत समाजको नाङ्गो यथार्थ उजागर गर्ने साहस गरेका थिए । प्रकाश सपूत पनि यस्तै बाटोमा हिँडिरहेका छन् । यशझैँ उनी पनि गायकबाट सिनेमामा प्रवेश गरेका पात्र हुन् । यो फिल्मले प्रकाशलाई गायकमात्र होइन, अब ‘अभिनेता’ को रूपमा पनि चिनाएको छ । दलितहरू ‘हिरो’ हुन सक्दैनन् भन्ने आम भाष्य बदल्ने उनको यत्न स्तुत्य छ ।प्रकाशले यशकुमारले सुरु गरेको सांगीतिक विद्रोहलाई गीतमार्फत मात्रै होइन, अब सिनेमाको क्यानभासबाट पनि निरन्तरता दिन खोजेका छन् । उनी विभेदविरुद्धको यो सांस्कृतिक आन्दोलनमा अब झनै सक्रिय देखिनेछन् ।जात व्यवस्थालाई मलजल गरिरहेको नेपाली समाजको कालो अनुहार, अन्तरजातीय प्रेम र वियोग, दलहरूको दलदल, गैरसरकारी संस्थाहरूको दोगलापन, प्रहरी-प्रशासनको स्वार्थपूर्ण नियत । यस्ता अनेक विषयलाई गायक-सर्जक प्रकाश सपूतले अत्यन्तै मार्मिक र कलात्मक ढंगमा श्रव्य-दृश्य माध्यममा उतारेका छन् ।तर विडम्बना के छ भने, करोडौं खर्चेर बनाइएको यो सशक्त सिनेमा आम नेपाली दर्शकको ध्यानाकर्षण गर्न उति सफल देखिएन । यसमा दोष भने फिल्मको गुणस्तरमा थिएन । दोष थियो त्यसको ‘विषयवस्तु’ मा, जुन आम दर्शकको सहज मनोविज्ञानसँग मेल खान सकेन ।शनिबार, झापाको मेचीनगरस्थित सिटी सिनेमा हलमा १० जना दर्शक जम्मा नहुँदासम्म फिल्म नै चलाइएको थिएन । दर्शक सिलो खोजेर ल्याएपछि बल्ल हलको दैलो खुल्यो । उता, केही समयअघि ‘छक्का पञ्जा’ र त्यसका सिक्वेलहरूमा हल भरिने भीडको चाप हेर्दा, फितलै हास्य–कथाका सिनेमामा ‘हाउसफूल’ हुने तर यथार्थ र सामाजिक-राजनीतिक मुद्दा बोकेको सिनेमामा भने दर्शकविहीन हुने प्रवृत्तिले सोच्न बाध्य पार्छ । के नेपाली दर्शकले साँच्चै समाज परिवर्तन चाहिरहेका छैनन् त ? कि यथास्थिति नै रुचाइरहेका छन् ? यो संकथनको विषय हो ।जात भन्ने विषय केवल दलितको मात्र पीडा होइन, यो त गैरदलितको पनि साझा जिम्मेवारी हो । तर यो सन्देश गैरदलितले कहिले बुझ्ने ? 'वसन्त' कुनै जाति विशेषका लागि बनाइएको सिनेमा होइन । यो त समग्र नेपाली समाजका लागि बनाइएको कलात्मक ऐना हो ।यो सिनेमा गैरदलित दर्शकका लागि आफूलाई पुनरावलोकन गर्ने, आत्मसमीक्षा गर्ने अवसर पनि थियो । तर, पैसा खर्चेर टिकट किनेर जातको जटिलताबारे बुझ्न र आत्मबोध गर्न हामी कति तयार भयौँ त ?ठ्याक्कै यस्तै व्यवहार यशकुमारको सन्दर्भमा पनि दोहोरियो । जातीय मुद्दा उठाउँछ भन्ने बहानामा उनलाई दलित हिरोको ‘ट्याग’ नै लगाइयो । अब प्रकाश सपूत पनि त्यही नियतिको सिकार भइरहेका त होइनन् ?यदि होइन भने, एकपटक त कम्तीमा 'वसन्त' हेरेर बहस गरौं, विमर्श गरौं । किन हामी यस्तो सिनेमाबाट टाढा भागिरहेका छौँ ? यसका पात्र, कथा र सन्देश हाम्रो आफ्नै समाजको दर्पण हो । हामी आफैंलाई देखाउने प्रयास हो यो ।सदियौंदेखि जरा गाडेर बसेको जातीय संरचना कायम रहोस्, चलिरहोस्, बलियो होस् भन्ने चाहना राख्नेहरू समाजमा अझै पनि थुप्रै छन् । किनभने यदि बहस भयो, विमर्श भयो, चिन्तन भयो भने समाज बदलिन सक्छ । समाज बदलियो भने जनता सचेत हुन्छन् । नेताहरूको पेसा संकटमा पर्न सक्छ । यदि कुनै दिन, सिनेमा हेरेरै दर्शकको मन-मस्तिष्क तरंगित भयो भने । उनीहरूको साँचो अनुहार ऐनामा देखिन थाल्यो भने । फेरि के गर्ने ? पैतालामुनि कसलाई राख्ने ? पिँधमा थिचेर को ‘सर्वोच्च’ बन्ने ?"
साइपालमा शाखा खुलेसँगै ७५३ वटै पालिकाले पाए बैंक,"काठमाडौँ — वि.सं. २०७४ मा नेपाल राष्ट्र बैंकले मुलुकका सबै स्थानीय तहमा कम्तीमा वाणिज्य बैंकको एक शाखा खोल्ने नीति  लिएको थियो । ७५२ स्थानीय तहमा बैंक शाखा खुलेको लामो समयसम्म एउटा स्थानीय तह भने बाँकी नै रह्यो । बैंकिङ क्षेत्रमा लिइने परीक्षाको प्रश्नपत्रमा ‘नेपालको कुन स्थानीय तहमा हालसम्म वाणिज्य बैंकको शाखा पुग्न सकेको छैन ?’ भन्ने एउटा नयाँ प्रश्न जन्मियो । तर अब यो प्रश्न सोधिने छैन । किनकि, साइपाल गाउँपालिकामा ‍२८ माघ २०८१ मा नेपाल राष्ट्र बैंकका गभर्नर महाप्रसाद अधिकारीले एभरेष्ट बैंक लि.को शाखा उद‍्घाटन गरेसँगै मुलुकका सबै स्थानीय तहमा बैंक शाखा पुगेका छन् ।साइपाल गाउँपालिकाको धलौन भन्ने स्थानमा बैंक शाखा पुग्नु आफैंमा उपलब्धि हो । बझाङको सदरमुकाम चैनपुरबाट तीन घण्टाको जिप यात्रा गरेपछि तलकोट नाम गरेको गाउँपालिका पुगिन्छ अनि त्यहाँबाट ७ देखि ८ घण्टा पैदलयात्रा गरेपछि बल्ल धलौन भन्ने स्थानमा पुगिन्छ । साइपाल गाउँपालिकाको सदरमुकाम काँडा भन्ने स्थानमा छ । धलौनबाट काँडासम्म पुग्न भने अझ ६ देखि ७ घण्टा हिँड्नु पर्छ । त्यसैले यसपटक साइपालको सदरमुकाम काँडामा शाखा नखोली धलौनमा खोलिएको हो ।बझाङ जिल्लाको उत्तरी क्षेत्रमा अवस्थित साइपाल गाउँपालिकाले जिल्लाकै करिब ४० प्रतिशतभन्दा धेरै भूभाग ओगटेको छ । पालिकाको उत्तरी सिमाना चीनसम्मै जोडिन्छ । साइपाल हिमालको नामबाट यो पालिकाको नाम रहन गएको हो । राष्ट्रिय जनगणना २०७८ अनुसार २६२५ जनसंख्याको बसोवास रहेको यो पालिकामा बैंक शाखा नहुँदा करिब २ दिनको पैदल यात्रा गरी जिल्लाको तलकोट वा सदरमुकाम चैनपुरसम्म पुग्नुपर्थ्यो ।बैंक तथा वित्तीय संस्थाको पहुँच नहुँदा कतिसम्म सास्ती भोग्नुपर्ने रहेछ र कतिसम्म लाचारी बन्नुपर्ने रहेछ भनेर जान्न यहाँका स्थानीय जनप्रतिनिधिलाई सोध्दा थाहा लाग्छ । अहिलेको समाजमा बैंकबिनाको अर्थतन्त्र निकै कठिन र चुनौतीपूर्ण हुने विषयमा कुनै द्विविधा नहोला । साइपालमा बैंक शाखा पुग्दा स्थानीय खुसी छन् । जनप्रतिनिधि अझ पनि पालिकाको सदरमुकाम काँडासम्म बैंक पुग्न सके सुनमा सुगन्ध हुने बताउँछन् ।नेपालमा बैंक प्रथाको विकास गर्ने, मुलुकभरि वित्तीय प्रणालीको पहुँच पुर्‍याउने नेपाल राष्ट्र बैंकका प्रमुख उद्देश्यमध्ये एक हो । यही प्रयोजनका लागि राष्ट्र बैंकले वि.सं. २०२५ मा बैंकिङ प्रवर्द्धन समिति खोली तत्कालीन पचहत्तरै जिल्लामा वाणिज्य बैंक शाखा पुर्‍याउने नीति अँगाल्यो । सुरुवातीमा राष्ट्र बैंकले २५ लाखको कोष स्थापना गरी प्रत्येक जिल्लामा बैंक शाखा खोल्न सर्वेक्षण गर्‍यो । त्यतिबेलाको नेपालको अवस्थालाई कल्पना गर्दा यो कत्तिको चुनैतीपूर्ण थियो होला भनेर सहजै अनुमान लगाउन सकिन्छ ।कमजोर वित्तीय चेतना, पूर्वदेखि मुलुकभित्रैबाट पश्चिम जान नसकिने अवस्थाको कठिन भूगोल, जनसंख्याको ठूलो अंश साक्षरसम्म नरहेको अवस्थामा प्रत्येक जिल्लामा बैंक शाखा पुर्‍याउन राष्ट्र बैंक सामु चुनौतीका पहाड नै थिए । तर प्रत्येक जिल्लामा कम्तीमा एउटा बैंक शाखा नपुर्‍याइ भएको थिएन । अतः राष्ट्र बैंकले नयाँ शाखाको सुरूका वर्षको नोक्सानी व्यहोरिदिने नीति अँगाल्यो । सुरूमा ३ वर्षसम्म शतप्रतिशतसम्म र त्यसपछि ५ वर्षसम्म क्रमशः १००, ७५, ५०, २५ र १० प्रतिशतसम्म नोक्सानी व्यहोर्ने नीतिका कारण वाणिज्य बैंकहरू शाखा खोल्न उत्प्रेरित भए ।त्यसो त नेपालमा त्यतिबेलासम्म नेपाल बैंक, राष्ट्रिय वाणिज्य बैंक र वाणिज्य बैंकिङ नगरेको कृषि विकास बैंक मात्र थिए । त्यस समयमा नयाँ खुलेको शाखालाई कार्यकारी पुँजी अभाव हुन नदिने नीति पनि अँगालिएको थियो । यस्तो कार्यकारी पुँजी बैंक शाखा खुलेको तीन वर्षसम्म चुक्ता गर्ने गरी २ लाखसम्म दिने नीति थियो । अन्ततः २०३४ असारमा तत्कालीन सबै ७५ वटै जिल्लामा वाणिज्य बैंकका शाखा पुगेका थिए । यस कार्यमा नोक्सानी व्यहोर्ने नीतिअन्तर्गत राष्ट्र बैंकले २०३७ असारसम्म ७५ लाख ५१ हजार नोक्सानी व्यहोरेको थियो । त्यसका अतिरिक्त बैंकहरूमा कार्यकारी पुँजीको अभाव हुन नदिने नीतिअन्तर्गत २०३७ असारसम्म वाणिज्य बैंकलाई ७५ लाख २५ हजार उपलब्ध गराएको थियो । यस कार्यक्रमअन्तर्गत २०३७ असारसम्म मुलुकभर वणिज्य बैंकका कुल २४१ शाखा खुलेका थिए । जसमा मुलुकका ग्रामीण क्षेत्रमा १५४ वटा र सहरी क्षेत्रमा ८७ वटा बैंक शाखा खुल्न पुगे ।असार २०७३ सम्म नेपालमा वाणिज्य बैंकहरूका जम्मा १ हजार ८ सय ६९ वटा शाखा (धेरै शाखा सहरबजार केन्द्रित) थिए । यी शाखाहरू तत्कालीन जनसंख्यालाई तुलना गरी हेर्दा करिब १५ हजारमा एउटा वाणिज्य बैंकको शाखा हुन आउँथ्यो । यही विषयलाई समेत मनन गरी वि.सं. २०७४ मा राष्ट्र बैंकले सबै स्थानीय तहमा कम्तीमा वाणिज्य बैंकको एक शाखा खोल्ने नीति अँगाल्यो । असार २०७४ सम्ममा मुलुकका ७५३ स्थानीय तहमध्ये करिब ४० प्रतिशत अर्थात् २ सय ९६ स्थानीय तहमा मात्र वाणिज्य बैंकका शाखा पुगेका थिए । तत्कालीन अवस्थामा लिइएको यो नीति वित्तीय समावेशीकरणका हिसाबले मात्र नभइ अन्य हिसाबले समेत रणनीतिक निर्णय थियो । तर कुनै पनि स्थानमा बैंक तथा वित्तीय संस्थाका शाखा खोल्न त्यस स्थानमा विद्युत्, पानी, सडक, सुरक्षा, इन्टरनेटजस्ता न्यूनतम भौतिक पूर्वाधारको आवश्यकता पर्छ ।मुलुकका सबै स्थानीय तहमा उपर्युक्त न्यूनतम पूर्वाधार उपलब्ध छैनन् भन्नेबारेमा राष्ट्र बैंकलाई राम्रै जानकारी थियो । तथापि, मुलुकभरि वितीय सेवा पुर्‍याउने र भर्खरै जारी भएको संविधानले अँगालेको संघीय संरचनालाई सघाउने हिसाबले पनि यो निर्णय गर्नु जरूरी थियो । तर सुरक्षा लगायत भौतिक पूर्वाधारबिना सबै स्थानीय तहमा बैंक शाखा खोल्न निर्देशन मात्र दिँदा त्यो प्रभावकारी नहुने भएकाले सबै स्थानीय तहमा बैंक शाखा सामानुपातिक ढंगले खोल्ने योजना पेस गर्न राष्ट्र बैंकले वाणिज्य बैंकहरूलाई नै निर्देशन दियो ।बैंक शाखा खोल्ने स्थानमा मिलेसम्मका पूर्वाधारको व्यवस्था गरिदिन नेपाल सरकारलाई अनुरोध गर्‍यो। यही सिलसिलामा वाणिज्य बैंकहरूबाट प्राप्त योजनासमेतलाई आधार बनाएर नेपाल राष्ट्र बैंकले १४ चैत २०७४ मा एउटा परिपत्र जारी गर्दै बाँकी रहेका स्थानमा शाखा खोल्न निर्देशन जारी गर्‍यो। उक्त निर्देशनमा वाणिज्य बैंकलाई पहिलो चरणमा वैशाख २०७५ भित्र थप २ सय ४३ स्थानीय तहमा र सोही वर्षको असारभित्र थप १ सय १६ स्थानीय तहमा शाखा खोल्न वाणिज्य बैंकको नाम र शाखा खोल्नुपर्ने स्थानीय तहको नामै तोकेर निर्देशन जारी भएको थियो । अन्ततः असार २०७५ मा ७५३ स्थानीय तहमध्ये ६३१ मा वाणिज्य बैंकका शाखा पुगे ।सबै स्थानीय तहमा बैंक शाखा खोल्न दिइएको अन्तिम मितिमा समेत कोशीमा २२ प्रतिशत स्थानीय तहमा शाखा खुल्न बाँकी थियो भने मधेश, बागमती, गण्डकी, लुम्बिनी, कर्णाली र सुदूरपश्चिममा क्रमशः १२, ११, १५, १०, ४६ र ४० प्रतिशत स्थानमा बैंक शाखा पुगेका थिएनन् । यसरी शाखा नखुल्नुमा बैंक तथा वित्तीय संस्थाका कारण भन्दा पनि कतिपय ठाउँमा स्थानीय सरकारको समन्वयको अभाव रहेको र अधिक स्थानमा सडक, बत्ती, इन्टरनेट लगायतका पूर्वाधारको अभाव नै प्रमुख कारण थिए । तर राष्ट्र बैंकले बैंक तथा वित्तीय संस्थाहरूलाई शाखा खोल्ने ताकेता गरिनै रह्यो भने नेपाल सरकारलाइ पूर्वाधारको व्यवस्था गरिदिन अनुरोध गरिरह्यो । अन्ततः असोज २०७६ सम्ममा ७ सय ३९ स्थानीय तहमा वाणिज्य बैंकका शाखा पुगे पनि १४ स्थानीय तह त्यतिबेला पनि बैंकविहीन नै रहे ।असार २०७७ सम्म आइपुग्दा मुलुकका जम्मा ६ स्थानीय तहमात्र बैंक शाखाको पहुँचबहिर रहे । त्यसैगरी, २०७८ को असारसम्म आइपुग्दा धादिङको रूवी भ्याली गाउँपालिका, जाजरकोटको जुनीचाँदे गाउँपालिका र बझाङको साइपाल गाउँपालिका मात्र शाखाको पहुँच बाहिर रहे । सबै तहमा शाखा पहुँच पुर्‍याउन नेपाल राष्ट्र बैंकको स्थानीय सरकार एवं वाणिज्य बैंकसँग निरन्तर सम्पर्क रही नै रह्यो । तर एउटा कुरा के सहज थियो भने बाँकी स्थानीय तहमा कुन बैंक जानुपर्ने हो भन्ने कुरा नेपाल राष्ट्र बैंकलाई पहिल्यै जानकारी थियो । सम्बन्धित बैंकको ढिलासुस्ती भन्दा पनि सम्बन्धित स्थानीय तहमा पूर्वाधारकै कारण बैंक शाखा नपुगेको अवस्था थियो । स्थानीय तहमा पूर्वाधार पुर्‍याउन सम्बन्धित स्थानीय तह, राष्ट्र बैंक एवं नेपाल सरकारकै पहलस्वरूप अन्ततः २०७९ मा बझाङको साइपाल गाउँपालिकाबाहेक सबै स्थानीय तहमा वाणिज्य बैंकका शाखा पुगे ।७ सय ५२ स्थानीय तहमा बैंक शाखा खुलेको लामो समयसम्म पनि बझाङको साइपाल गाउँपालिकामा बैंक शाखा खोल्न नसक्दा यो विषय नेपाल राष्ट्र बैंकका लागि मात्र नभएर नेपाल सरकारकै लागि समेत चासोको विषय बनेको थियो । आर्थिक वर्ष २०८१/८२ को बजेट वक्तव्यमा समेत बझाङको साइपालमा बैंक शाखा पुर्‍याउने विषयले स्थान पायो । शाखा खोल्न जानुपर्ने जिम्मा पाएको एभरेष्ट बैंक लि. र नेपाल राष्ट्र बैंकको निरन्तर प्रयासका कारण अन्ततः सुदूरपश्चिम प्रदेशअन्तर्गतको बझाङ जिल्लाको साइपाल गाउँपालिकामा यही २८ माघ २०८१ मा औपचारिक रूपमा बैंक शाखाको स्थापना हुन सकेको हो ।"
जब जंगलको बीचमा दुई किशोरीको क्षतविक्षत शव देखेँ...,"अछाम — फेसबुकको न्युजफिडमा भेटिने कतिपय सूचनाले कहिलेकाहीँ झस्काउँछ । त्यस्तै भयो माघ ११ गते । रातीको ८ बजेको थियो । कसैले लेखेको थियो, ‘अछामको ढकारी गाउँपालिका–८ का दुई किशोरी हिजोबाट सम्पर्कविहीन थिए ....।’ यो स्टाटसमा केही अप्रिय घटनाको छनक थियो ।यत्ति सूचना काफी थियो, मलाई अत्याउन । किनभने, मैले किशोरीहरू कसरी हिंसामा परिरहेका छन्, कसरी बलात्कारको सिकार भइरहेका छन् र कसरी उनीहरूको जीवन नै हर्ने घटना भइरहेका छन् भन्नेबारे जानकार थिएँ । अनि जानकार थिएँ, समयमै सचेत भइएन भने यस्ता बर्बर घटना शक्तिको पहुँच प्रयोग गरेर लुकाइन्छ वा सामसुम पारिन्छ भन्नेबारे पनि ।यो घटनाबारे बुझ्न मैले सुरुमै अछामका प्रहरी प्रमुख डीएसपी ईश्वरीप्रसाद भण्डारीलाई फोन गरेँ । उनले ढकारी गाउँपालिका–८ घोडासैनका दुई जना किशोरी मृत फेला परेको बताउँदै भने, ‘छिन्ने जंगलमा १४ वर्षीया सरस्वती खड्का र ईश्वरी खड्काको शव करिब २० मिटरको दूरीमा फेला परेको छ । उनीहरू एकै घरका फुपूभदैनी नाता रहेको जानकारी पाएका छौं ।’प्रहरीबाट मैले अरु कुरा पनि थाहा पाएँ । जस्तो कि, माघ ११ गते उनीहरू बस्तुभाउ चराउन बिहान घरबाट निस्केका रहेछन् । साँझसम्म घर नआएपछि परिवारले खोजी थालेका रहेछन् । माघ १२ गते शनिबार साँझ ६ बजे मात्रै गाउँलेले शव भेटेका रहेछन् । अनि, बल्ल घटनाबारे प्रहरीले थाहा पाएको रहेछ ।डीएसपी भण्डारीले आइतबार बिहानै प्रमुख जिल्ला अधिकारीसहितको टोली घटनास्थल जाने कुरा पनि बताए । मैले घटनाको यही सूचना प्रकाशनका लागि पठाएँ । ई-कान्तिपुरमा डटकममा यो समाचार छापिएपछि म थप सूचना खोज्नतिर लागेँ ।ती किशोरीको हत्या किन भएको होला ? त्यो हत्या मात्रै थियो कि बलात्कारपछिको हत्या थियो ? अपराधीहरू को होलान् ? अनि शव भेटिएको ठाउँ नै घटनास्थल थियो कि अन्त कतै हत्या गरेर त्यहाँ ल्याई फालिएको होला ? के यो घटनामा निष्पक्ष छानबिन होला ? मृतकले न्याय पाउलान् ?मेरो मनमा अनेकन् प्रश्नहरू उठ्न थाले ।घटनास्थल नपुगी यतिका धेरै प्रश्नका उत्तर पाउन पनि सम्भव थिएन । तर घटनास्थल पुग्न त्यति सजिलो थिएन । यताउति सोधखोज गरेपछि मैले थाहा पाएँ, सदरमुकाम मंगलसेनबाट २ घण्टा गाडीको यात्रा गरेर ५ घण्टा पैदल हिँडेपछि मात्रै त्यहाँ पुगिन्थ्यो ।कसरी जाने, एक्लै जाने कि कसैलाई साथी लैजाने ! यस्तै यस्तै सोच्दा सोच्दै रातको ११ बजिसकेको थियो । केही साथीको फोन उठेन । केही साथी त्यति टाढा जाने आँट गरेनन् । कसैले जान मन भएको तर स्वास्थ्य ठीक नभएको बताए ।आइतबार बिहानै ५ बजेतिर घटनाबारे थप जानकारी माग्दै ढकारी गाउँपालिकाका अध्यक्ष प्रकाश साउदलाई फोन गरेँ । उनले आफू अघिल्लो दिन धनगढी पुगेकाले खबर सुन्नेबित्तिकै अछाम फर्किरहेको बताए । मैले हतारमै सोधेँ, ‘कहाँ पुग्नुभयो ?’ उनले कैलाश खोला पुगेको जवाफ दिने बित्तिकै मैले सोधिहालेँ, ‘सिट छ भने मलाई पनि लिएर जानूस् न !’म घरबाट निस्कँदा घरका कुनै सदस्य पनि उठेका थिएनन् । पत्रकारितामा दशक बिताएँ तर पहिलो पटक घरमा बुवाआमालाई खबर नै नगरी म घरबाट निस्किँदै थिएँ । पालिका अध्यक्ष सवार गाडी भएको ठाउँमा पुगेँ । घरबाट करिब ८ किलोमिटर छिचोलेपछि बल्ल घरमा खबर गर्ने मेसो मिल्यो ।गाडीबाटै पत्रकार महासंघ अछामका अध्यक्ष रमेश रावतलाई फोन गरेँ । उनले केही समयपछि आफू पनि घटनास्थल जाने बताए । मनमनै सोचेँ, कम्तीमा दुई जना पत्रकार भइयो भने शक्तिका आडमा कसैले घटना सामसुम पार्न सक्दैनन् ।जब घटनास्थल पुगेँ...२ घन्टा गाडीको यात्रा र ५ घन्टाको पैदलयात्रापछि घटास्थल पुग्यौँ । त्यहाँ पुग्दा नपुग्दै म थाकिसकेकी थिएँ । किनकि, उकालो र ओराली अनि कतै कतै त भीरबाट हेर्दा नै रिंगटा चल्ने बाटो थियो । मैले बीच बाटोमै मंगलसेनबाट निस्केका प्रमुख जिल्ला अधिकारी र प्रहरी प्रमुखको टोलीलाई बाटोमै भेटेँ ।एकाबिहानै प्रहरी र नयाँ मान्छेहरूको लस्कर उकालो लागेको देखेर होला कि घटनाबारे थाहा पाएर होला- स्थानीयहरू त्यहाँ जम्मा भएको देखिन्थे । घटनास्थलमा २५ जनाजति स्थानीय रातभर शव कुरेर बसेका रहेछन् । मैले अलिक परबाट दुई किशोरीको शव देखेँ । एक थिइन्, १४ वर्षकी ईशारा खड्का र अर्की थिइन्, १५ वर्षकी सरस्वती खड्का ।ईशाराको अनुहार क्षतविक्षत थियो । उनको अवस्थाबारे वर्णन गर्ने शब्द पनि मैले भेटिनँ । ईशाराको शवभन्दा १५ मिटरमाथि सरस्वती खड्का निष्प्राण भएर लडेकी थिइन् । उनको टाउपछाडिको भागमा गहिरो चोट थियो । लुगा च्यातिएको थियो । छेउमा आँसी, चप्पल र सेतो दोपट्टा थियो ।शव रहेको स्थानबाट करिब १० मिटर माथि पुगेँ । माथीबाट ठूला ढुंगा निकालेर खसालेजस्तो देखिन्थ्यो । घटनास्थलमा कतै ढुंगा निकालेजस्तो देखिन्थ्यो । कतै रुखका हाँगा भाँचिएको देखिन्थ्यो । घटनास्थललाई शंकाको नजरले नहेर्ने हो भने ठूला ढुंगा खसेर दुवैको प्राण गएको भन्न सकिन्थ्यो ।घटनास्थल पुगेका किशोरीका आफन्त र छरछिमेकी मौन थिए । उनीहरू आँखाभरि आँसु टिलपिल बनाउँदै शवतिर एकोहोरो हेरिरहेका थिए । हत्याको आशंका गर्दै प्रहरी–प्रशासनलाई दबाब दिने स्वर कतै सुनिएन । सबै स्तब्ध र मूर्छित थिए ।ईशाराकी भाउजू कृष्णा खड्काका अनुसार ईशारा र सरस्वतीको स्कुलमा पढाइ नभएकाले अभिभावकलाई काम सघाउन बेंसी झरेका थिए । शुक्रबार दिउँसो खाना खाएर बाख्रा लिएर जंगल पुगेका उनीहरू साँझ अबेरसम्म नफर्केपछि खोजी सुरु भएको थियो । उनलाई नन्द ईशारा र ढकारीका एक जना किशोरबीच फोनमा कुरा भइरहनेबारे थाहा रहेछ । त्यही सूचनाका आधारमा केहीले ईशारा त्यही केटोसँग भागेको र यही कुराको डरले सरस्वती लुकेको हुन सक्ने अनुमान गरिरहेका रहेछन् ।नन्द घर नफर्केपछि कृष्णाले ती किशोरलाई ईशाराबारे सोधिछिन् । जवाफमा ती किशोरले आफूलगायत ३ जनाले दिउँसो इशारा र सरस्वतीलाई जंगलमा भेटेको बताए र पछि प्रहरीले कृष्णाले दिएको सूचनाकै आधारमा अनुसन्धान अघि बढायो ।घोडासैन गाउँबाट करिब ४ घण्टा तलको घनाजंगलमा सरस्वती र ईशारालाई शनिबार साँझ खोलामा माछा मार्न गएका टेकबहादुर बुढ्थापा लगायतले देखेपछि मृत्युको खबर गाउँभर फैलिएको रहेछ । ती किशोरीहरूको हत्याबारे मैले निरन्तर रिपोर्टिङ गरिरहेँ । प्रहरी प्रधान कार्यालय र गृह मन्त्रालय दुवैले घटनामाथि चासो देखाए । अनि प्रहरीले पनि गम्भीरतापूर्वक अनुसन्धान अघि बढायो ।घटनाको अनुसन्धान सकाएपछि प्रहरीले निष्कर्ष निकाल्यो, ईशारा र सरस्वती प्रेम सम्बन्धमा थिए । अनि उनीहरू शारीरिक सम्बन्धको प्रस्ताव अस्विकार गर्दा मृत्युवरण गर्न बाध्य भए । यो घटनापछि म किशोरावस्थामा हुने प्रेम अनि यही प्रेमको फाइदा उठाउँदै जबर्जस्ती गर्न खोज्ने प्रवृत्ति किन यो समाजमा हुर्किरहेको छ र यसका पछाडि के कस्ता सामाजिक कारणहरू होलान् भनेर घोत्लिएँ । ईशारा र सरस्वतीको आखिर के दोष थियो र उनीहरूले हत्याको सजाय भोग्न बाध्य भए भनेर पनि सोचेँ । अनि सोचेँ, के शारीरिक सम्बन्ध राख्न अस्विकार गर्नु नै उनीहरूको दोष थियो त ?यो प्रश्नले भने मेरो मनलाई अहिले पनि बिझाइरहेको छ, तनाव दिइरहेको छ र मथिंगल नै हल्लाइदिएको छ ।"
मौलिकतामा बाँचेको बन्दीपुर,"थानीमाई डाँडामाथिको आकाशमा पहेँलो रङ छरियो । घाम अनन्त आकाशमा बिलाउँदै गर्दा तलपट्टि पिलिकपिलिक 'जूनकिरी' जस्ता सडकबत्ती बल्न थाले ।होटलका साहुहरूको व्यस्तता एकाएक थपियो– चिल्ला सडकमा टेबुलकुर्सी ल्याउनु, पुछपाछ गरेर पाहुनालाई स्वागत गर्नु । कलात्मक सडकबत्तीको उज्यालो फैलँदै पद्म पुस्तकालयसम्म आइपुग्यो । म यहीँ अगाडिको आडमा बसेर नियालिरहेछु– देशीविदेशी पर्यटकको चहलपहल । कोही चियाकफी लिँदै छन्, कोही मदिराको मातमा मदमस्त । कोहीचाहिँ घरका बार्दली र छानातिर विस्मित नजर लगाउँदै सुस्तरी हिँडिरहेछन् ।कुनै होटलको नेपथ्यमा बजिरहेको सांगीतिक धुनले बन्दीपुरको सन्ध्याकालीन वातावरण मनोरम बनाएको छ ।वैशाखको अन्तिम साता बन्दीपुर पुगेको छु । सवारीको कोलाहल न वायु प्रदूषण । शान्त, सुरम्य र स्वच्छ । बन्दीपुरले वशीभूत बनाएको छ मलाई !यो दृश्य अद्भुत छ । सयौं वर्षदेखि संरक्षण गरेर जीवन्त बनाइएको कुनै युरोपियन सहरजस्तो ।साँझदेखि गुल्जार बन्दै गएको बन्दीपुर ९ बजेसम्म झुमिरहेको थियो । म फर्किएँ । जसै सुत्नलाई बत्ती निभाएँ, त्यो अन्धकारमा मैले पाँच दशकअघिको बन्दीपुरको अनुहार सम्झिएँ । बसाइँ सरिरहेकाहरूको ताँती । खण्डहर बन्दै गएका घरहरू । मक्किँदै गएका छाना र भित्ता अनि 'भूताहा सहर' भनेर हेपिएको बन्दीपुर !त्यो बन्दीपुरमध्यनेपालको व्यापारिक र प्रमुख प्रशासनिक केन्द्र, बन्दीपुर । तनहुँको सदरमुकाम रहेको यो पुरानो ठाउँ मृतसहर हुँदै गुज्रिएको तीन दशक जति नमिठो छ, वर्तमान त्यस्तो छैन ।जब पृथ्वी राजमार्ग बन्दीपुरलाई 'बाइपास' गरेर अघि बढ्यो, मोटर र ढुवानीका साधन पोखरातिर सोझिन थालेपछि यहाँको व्यापार सुक्यो । बरु राजमार्गले छोएको डुम्रे चम्किँदै गयो । सुविधाले सुख पनि लिएर आउने रहेछ । राजमार्गले सुविधा बोकेर दगुर्‍यो, बन्दीपुर यही सानो डाँडामा टाक्सियो ।२०२५ सालमा यहाँबाट सदरमुकाम दमौली सारिएपछि साहुहरू पलायन भए । धेरैजसो चितवनको नारायढघाट गए, कोही काठमाडौं त कोही पोखरा । यसरी बन्दीपुर 'मृत सहर' र 'घोस्ट टाउन' बन्यो । सुन्दै कति नमिठो । इतिहासको पानामा बन्दीपुरले पाएको उपमा यही त थियो !बन्दीपुर क्याम्पसका सहायक क्याम्पस प्रमुख गोवर्द्धन भट्टराई यहीँका रैथाने हुन् । बन्दीपुर कसरी व्यापारिक केन्द्र बन्यो र खण्डहर हुँदै पुनर्जन्म पायो, यसका साक्षी पनि । 'घरहरू रित्तिए, जीर्ण बने, छाना खस्न थाले । कतिसम्म भने मेरो घरमा बसेर रेखदेख गरिदेऊ न भनेर पैसा दिनुपर्ने अवस्था पनि आयो, घर नथोत्रियोस् भनेर,' उनी अतीत सुनाउँछन्, 'व्यापार नभएपछि साहुहरूले त बन्दीपुर छाडे नै । मजदुरी गर्नेहरू पनि कामको खोजीमा सहरतिर गए, बाँकी रहे हामीजस्ता मध्यम वर्गीय ।'लमजुङ, गोरखा, मनाङ, स्याङ्जा, कास्की, पाल्पादेखिका व्यापारी यही बाटो हुँदै भारत जान्थे । ठोरीसम्म ट्रकमा सामान हालेर त्यहाँबाट भरियामार्फत बोकाएर ल्याउने गरेको भट्टराई सुनाउँछन् ।चीजकुमार श्रेष्ठले आफ्नो पुस्तक 'घुमिफिरी बन्दीपुर'मा झन्डै २५०/२७५ वर्ष पहिलेदेखि नै बन्दीपुर एउटा व्यापारिक केन्द्र बन्न थालेको उल्लेख गरेका छन् । लिन्डा एल्टिसले सन् १९८० मा गरेको शोधपत्र उद्धत गर्दै श्रेष्ठ लेख्छन्, 'सम्भवतः सुरुमा हिमाली क्षेत्रबाट आएकाहरूले भोटे नुन ल्याउँथे र चामलसँग साट्थे । बिस्तारै अन्य सरसामान जस्तोः जिम्बु, निरमसीजस्ता जडीबुटी र कस्तुरीको नाभी, ऊनीका राडीपाखी, गलैंचा, भेडा, च्याङ्ग्रा, घोडा पनि ल्याउन थाले । उनीहरू यी सामान नुन, तेल, मट्टीतेल, सुर्ती, मसला (जिरा, मरिच, धनियाँ) आदिसँग साट्थे । पैसा दिएर सामान किन्ने र लिने चलन पछि मात्र आएको हो ।'भोट–तिब्बतदेखि भारत व्यापारका लागि बन्दीपुर 'ट्रेड रुट' बनेको थियो । बन्दीपुरमा आफ्नो परिवारको कपडा पसल रहेको इतिहास कोट्याउँदै श्रेष्ठले मनाङका मानिस निकै आउने गरेको चर्चा गरेका छन् । यहीँबाट उनीहरू सामान लिन भारत जान्थे ।पृथ्वीनायण शाहले काठमाडौं उपत्यका आक्रमण गरेपछि नेवारहरू विस्थापित भई बन्दीपुर पुगेको इतिहासमा पढ्न पाइन्छ । 'कान्तिपुरबाट श्रेष्ठ, ललितपुरबाट प्रधान र भक्तपुरबाट पिया आएका भन्ने हामीले सुनेका हौं,' भट्टराई भन्छन् । यसरी आउनुमा सुरक्षित आश्रयको खोजी र व्यापारिक उद्देश्य पनि थियो । उनीहरूको आगमनपछि नै बन्दीपुरमा भक्तपुरे शैलीका घर निर्माण हुन थालेका हुन् । उनीहरूसँगै भित्रिएको नेवारी संस्कृति अहिले बन्दीपुरको महत्वपूर्ण सम्पदा भएको छ । काठका झ्यालढोकामा कुँदिएका कला र जात्रापर्वमा देखिने झाँकी बन्दीपुरे पहिचान हुन् । यहाँका गल्ली छिर्दा उपत्यकाको कुनै सहरभित्र हिँडिरहेको महसुस हुन्छ ।बन्दीपुरको पुनर्जागरणबन्दीपुरको अहिलेको चमक र जीवन्तताका पछाडि पीडादायी अतीत र पुनर्जागरणको प्रेरणादायी कथा पनि लुकेको छ । चीजकुमार श्रेष्ठको नेतृत्वमा २०४९ सालमा बनेको 'बन्दीपुर सामाजिक विकास समिति'ले बन्दीपुर पुनर्जन्मको सपना देखेको हो । उनीसहित मदन पिया, घनश्याम श्रेठ, नमस्तेलाल श्रेष्ठहरू फर्किन थाले बन्दीपुर बनाउन ।भिजिट नेपाल १९९८ पनि बन्दीपुर चम्काउने माध्यम बन्यो । यही मेसोमा पहिलो बन्दीपुर महोत्सव भयो । 'भिजिट नेपालका क्रममा भिजिट बन्दीपुर भनेर जोड्ने प्रयास भयो । पिसकोरका स्वयंसेवक त त सन् १९९८ अघिदेखि नै आइरहेका थिए । उनीहरूको सहयोगले बन्दीपुरले आफ्नो लय लिन थाल्यो,' होटल व्यवसायी बैंस गुरुङ भन्छन् ।यहाँका अग्रज र सचेत युवा अनि बाहिर रहेका बन्दीपुरेले स्वास्थ्य, शिक्षा र पर्यटनलाई सँगै लाने निश्चय गरेर कार्यक्रम अघि बढाए । त्यो बेला टीएचई (टुरिजम, हेल्थ र एजुकेसन) अभियान अघि बढाएको सम्झन्छन्, भट्टराई । स्थानीयलाई उत्साहित बनाउने काम गर्‍यो, २०४२ साल स्थापित नोट्रेडेम स्कुलले । जापानी सिस्टरहरूले पढाउन थालेको यो शैक्षिक संस्थामा वरिपरिका विद्यार्थी पनि तानिन थाले ।भिजिट नेपाल र बन्दीपुर महोत्सवपछि अन्तर्राष्ट्रिय मिडियाको नजरमा पनि पर्‍यो बन्दीपुर । यात्रासम्बन्धी गाइड बुकको काम गर्ने 'लोन्ली प्लानेट'ले लेखेपछि यो सहरमाथि विदेशी पर्यटकको नजर पर्न थाल्यो । 'बन्दीपुरको कायापलटमा यो एउटा कोशेढुंगो साबित भयो । किनभने, लोन्ली प्लानेटले सिफारिस गर्नेबित्तिकै एक त पर्यटकहरूमा नै बन्दीपुरबारे जिज्ञासा उत्पन्न भयो, दोस्रो ठूला होटेल र ट्राभल एजेन्सीहरूले आफ्नो प्याकेजमा बन्दीपुरलाई समावेश गरे,' श्रेष्ठ पुस्तकमा लेख्छन् ।त्यसपछि विदेशी पर्यटकको आगमन बढ्न थाल्यो । पोखरा वा चितवन जानेका लागि 'वन स्टप बन्दीपुर' प्याकेज बन्न थाले । त्यसबेला ठूला होडिङ बोर्ड राख्ने चलनले बन्दीपुर चिनाउन सहयोग मिलेको व्यवसायी गुरुङ बताउँछन् । 'एयरपोर्टअगाडि राखिएको बोर्डमा सबैको नजर पर्थ्यो, नारायणगढलगायत ठूला सहरमा पनि बोर्ड राख्न थालिए,' उनी भन्छन्, 'ब्रोसर र डकुमेन्ट्री बनाउन विदेशी नै लागिपरेका थिए, त्यसले प्रचारमा ठूलो सहयोग मिल्यो ।'उनका अनुसार संयुक्त राष्ट्रसंघका विभिन्न निकायमार्फत भित्रिएको सहायताले पर्यटन प्रवर्धनमा अझ सघाउ पुर्‍यायो । स्थानीय सामाजिक विकास समितिसँग समन्वय गरेर सन् २००५ मा 'इको कल्चरल टुरिजम' सुरु भयो । यही अभियानले बन्दीपुर पुनर्जागरणमा जग हाल्यो ।'त्यसले एउटा खाका बनाइदियो । गाउँमा टुरिजम कसरी लाने, कसरी मैलिकतामा ध्यान दिने भन्ने आधारभूत प्लान बन्न थाले । मुख्य सहरभित्र गाडी नछिराउने, ढुंगा बिछ्याउने, घरको मौलिकता संरक्षण गर्ने अवधारणा बन्यो । चौतारी कहाँ कसरी बनाउने भन्ने ससाना कुरामा उनीहरूले दिए,' गुरुङ भन्छन् ।घरको अघिल्तिर छाना राख्नैपर्ने, सटर राख्न नपाउने, झ्याल–ढोका काठको राख्नुपर्ने नियम बन्यो । पछि गाउँपालिकाले पनि यहीअनुसार मापदण्ड बनाएपछि स्थानीयले साथ दिएका छन् ।अब बन्दीपुरव्यवसायी गुरुङ बन्दीपुर भ्रमण वर्ष २०२५ का संयोजक पनि हुन् । त्यो बेलाको इको प्रोजेक्टले नै अहिलेसम्म बन्दीपुर चलिरहेको ठान्छन्, उनी । 'मुख्य उद्देश्य त पर्यटन प्रवर्धन नै हो,' भन्छन्, '२० वर्ष अगाडिको टुरिजम र अहिलेमा धेरै भिन्नता छ । टुरिस्टहरूको रुचि र रोजाइ फरक हुँदै गएको छ । उनीहरूको रोजाइ अब बन्दीपुरले पूरा गर्न सक्ने गरी काम थालेका छौं ।' यो भनेको पर्यटकका लागि खर्च गर्ने ठाउँको खोजी र पर्यटकीय क्षेत्रको विस्तार हो । ठूला होटलले लगानी गरून् भन्ने अपेक्षा पनि छ उनीसँग ।पर्यटक फर्किने बेला उनले गुनासो सुन्ने गरेका छन्– ४/५ घण्टामै बन्दीपुर त घुमिसकिने रहेछ । 'त्यो गुनासो चिर्न हामी अब मुख्य सहरभन्दा परपर पनि जानुपर्छ । भिलेज टुर गर्ने कि जंगल वाक, गुफा छिर्ने कि ऐतिहासिक गढीको अवलोकन,' उनी उत्साहित सुनिए, 'कम्तीमा दुई रात हामीले स्वागत गर्नुपर्छ । बन्दीपुर टेकिसकेपछि बल्ल अब घुम्न पाइने भयो भन्ने आभास दिलाउने कोसिसमा लागेका छौं ।'यहाँबाट करिब डेढ घण्टामा पुगिने रामकोट ग्रामीण संस्कृति चिनाउने सुन्दर गन्तव्य हो । मगरहरूको परम्परागत घर र रहनसहन पर्यटकका लागि नौलो अनुभूति हुन सक्छ । '५०/६० घर मगरको मात्रै छ,' गुरुङ भन्छन्, 'गाउँपालिकाभित्रका सबैजसो पर्यटकीय स्थलको पहिचान र प्रवर्धन गर्दै अलिकति खर्चिलो पर्यटक भित्राउने लक्ष्य हामीले राखेका छौं ।' बन्दीपुर-६ को गुरुङ बस्ती अर्को सुन्दर गन्तव्य हो । यहाँका स्थानीयले आफ्नो संस्कृतिलाई अझै जीवित राखेका छन् ।विमलनगर–बन्दीपुर केबुलकार सञ्चालनमा रहे पनि पदयात्रा गर्नेका लागि लागे सिद्धगुफा नियाल्दै जंगलैजंगल सिढी पार गर्दै बन्दीपुर पुग्नु कम रोमाञ्चक हुन्न । चराचुरुंगीको संगीत सुन्दै उकालिँदा डाँडाको गुम्बाले स्वागत गर्छ । त्यहाँबाट मन लागेजति वरिपरिका दृश्य हेर्न सकिन्छ ।यहाँका स्थानीय बासिन्दा टुँडिखेललाई 'नेचुरल भ्यु टावर' भन्दा रहेछन् । जहाँबाट धौलागिरी, माछापुच्छ्रे , अन्नपूर्ण, लमजुङ, मनास्लु, हिमचुली, बौद्ध, दोर्जे लाक्पा, गणेश र लाङटाङ हिमशृंखला देखिन्छ ।थानीमाई यस्तो अर्को थुम्को हो, जहाँबाट सूर्यास्तको आनन्द लिँदै साँझ सानदार बनाउन सकिन्छ । यही डाँडाबाट तन्किएको पदमार्ग मुकुन्देश्वरी डाँडासम्म पुग्छ । यो पदमार्गलाई 'मिनी ग्रेटवाल' नाम दिइएको छ । सेन राजाहरूले शासन गरेको बन्दीपुरका थुम्कामा दरबारको भग्नावशेष छन् । मणि मुकुन्देश्वरी गढी, चन्द्रकोट गढी र हुस्लाङकोट गढी यहाँका ऐतिहासिक विरासत हुन् ।सुनाखरी, खड्गदेवी, विन्ध्यवासिनी, महालक्ष्मीथान, तीनधाराजस्ता धार्मिक–ऐतिहासिक गन्तव्य नजिकै पर्छन् । वरिपरि यस्ता अनेक ठाउँ छन्, जहाँ हाइकिङ, साइक्लिङ र प्याराग्लाइडिङको मजा लिन पाइन्छ ।२००७ सालको क्रान्तिमा ज्यान गुमाएका सहिदको स्मृतिमा बनाइएको सहिद पार्कबाट तल लमतन्न सुतेको मर्स्याङ्दी फाँट नियाल्दै शीतल ताप्न पाइन्छ । पश्चिम क्षेत्रकै प्रमुख क्रान्ति मानिने त्यो बेला धर्मध्वज गुरुङ (पुलिमराङ), चन्द्रबहादुर सार्की (सिम्पानी), उत्तमकुमार श्रेष्ठ (तनहुँसुर), धर्मराज श्रेष्ठ (तनहुँसुर), सन्तबहादुर (तनहुँसुर) र खड्गबहादुर गोदार (वसन्तपुर) ले सहादत प्राप्त गरेका थिए ।नेपालका केही पुराना पुस्तकालयमध्येको पद्म पुस्तकालय बजारभित्रै छ । २००१ सालमै पुस्तकालय बनेको भनेपछि बन्दीपुरेहरू पहिलेदेखि शिक्षित रहेको पुष्टि हुन्छ ।बन्दीपुरले अरुको सिको गरेन, त्यसैले बन्दीपुर नै बन्यो । 'ठमेल वा लेकसाइडजस्तो फिल आउने केही योजना बनाउनुपर्‍यो भन्ने पनि मैले सुनेँ,' गुरुङले सुनाए, 'अहिले सबैले रोज्ने कल्चर र नेचर नै हो । इको टुरिजमलाई आधार बनाएर हामी अघि बढेका छौं । बन्दीपुरले मौलिकता गुमाउँदैन ।'कोरोना महामारीअघिसम्म यहाँ वार्षिक करिब तीन लाख हाराहारी पर्यटक भित्रने गरेका थिए । गुरुङका अनुसार त्यो समय झन्डै एक लाख पर्यटक त विदेशी हुन्थे । गत वर्ष करिब ५५ हजार विदेशी भित्रिएका थिए । 'तीन वर्षमा करिब पाँच लाख पर्यटक भित्र्याउने हाम्रो लक्ष्य छ,' उनले भने, 'पर्यटक बढ्दै जाँदा कसरी थेग्ने भन्ने प्लानिङबारे पनि सोचिरहेका छौं । पहिले १५ वर्षमा आउने अनुमान गरिएका पर्यटक ५ वर्षमै भित्रिए । त्यसैले दीर्घकालीन योजना जरुरी हुने रहेछ ।'बन्दीपुरमा करिब एक सय होटल–रेस्टुरेन्ट छन् । बन्दीपुर बजारमा मात्रै तीन वटा सामुदायिक होमस्टे सक्रिय छन् । अहिले यहाँ हरेक शुक्रबार गुरुङ, मगर, नेवार तथा ब्राह्मणको कलासंस्कृतिलाई डबलीमा देखाउन थालिएको गुरुङले बताए ।आन्तरिकबाहेक अमेरिकी, युरोपियन पर्यटक बढी आइपुग्छन् । चिनियाँ पर्यटकको आगमन बढेको छ । तर, भारतीय पर्यटकलाई तान्न नसकेकामा गुरुङलाई थकथकी छ । 'अब हाम्रो तार्गेट भारतीय पर्यटक हुनेछन्,' उनले भने, 'नजिकको छिमेकमै हामीले प्रचार गर्न सकेनछौं ।'यो अब एक सहर मात्रै रहेन । जीवन्त संग्रहालय बनिसक्यो । संघर्ष, पुनर्जागरण र समृद्धिको । इतिहासलाई संरक्षण गर्दै मौलिकतालाई कसरी बचाउन सकिन्छ, यो अरू सहरलाई प्रेरणा बन्न सक्छ । आफ्नो विशेषता वा नाम झल्किने गरी चोकैमा कंक्रिट स्तम्भ ठड्याउन प्रतिस्पर्धा गरिरहेका हरेक सहरले बन्दीपुरबाट सिक्नुपर्छ ।पहाडी भूगोलको यो सानो सहरमा वृद्धवृद्धा सडकमै सुकुल ओछ्याएर यसरी नै घाम तापिरहून् । बालबालिका स्कुलबाट निष्फिक्री घर फर्कन सकून् । बरु इतिहासको लेउ लागोस्, बन्दीपुरलाई आधुनिकताको वनमाराले नछोपोस् ।"
फिल्म हलका कथा : दरबारदेखि मल्टिप्लेक्ससम्म,"काठमाडौँ — नेपालमा ‘फिल्म हल’ को सुरुवात कुनै व्यापारिक उद्देश्यले नभएर दरबारिया मनोरञ्जनको माध्यमका रूपमा भएको थियो । राजपरिवार र राणापरिवारले काठमाडौंका दरबार परिसरमा आफ्ना लागि बनाएका सिनेमाघर २००६ सालपछि बिस्तारै सर्वसाधारणका लागि खुला गरिए।नेपालकै पहिलो फिल्म हल भनिने ‘काठमाडौं सिनेमा भवन’ वा ‘जनसेवा हल’ बसन्तपुर दरबारछेउ, न्युरोडमा थियो । जय नेपाल हल नारायणहिटीछेउ, हात्तीसारमा र विश्वज्योति जमलको सेतो दरबारमा थिए । दरबार हुँदै आम घरपरिवारको पहुँचमा पुगेका हलहरूले प्रविधि, सेवासुविधा, आधुनिकता, विविधतामा फड्को मारेका छन् ।२६ मंसिर २००६ मा ‘रामविवाह’ फिल्मको प्रदर्शनसँगै काठमाडौं सिनेमा भवन सार्वजनिक हलका रूपमा उद्घाटन भयो । मार्टिन चौतारीका अध्येता लोकरञ्जन पराजुलीको लेख ‘पहिलो सिनेमा घरको कथा : फस्ट सोमा सधैं राजा’ मा उल्लेख भएअनुसार काठमाडौं सिनेमा भवनमा टिकट बेचेर सिनेमा देखाउने प्रबन्ध भएको थियो ।‘प्रारम्भमा श्रेणी हेरी ५० पैसादेखि पाँच रुपैयाँसम्म सिनेमाको टिकट दर तोकिएको थियो, जुन अहिलेभन्दा महँगो हो,’ उनले लेखेका छन्, ‘पहिलोदेखि चौथोसम्म र बक्ससहित पाँच श्रेणी थिए । बक्सचाहिँ राजपरिवार, राणा परिवार तथा उच्च तहका कर्मचारीका लागि मात्र थियो ।’२००९ सालमा जय नेपाल, २०१४ मा ‘रञ्जना’ हल सञ्चालनमा आए । त्यसपछि विश्वज्योति, पाटनको अशोक हल र भक्तपुरको नवदुर्गा हलजस्ता सिनेमा घर स्थापना भए । हलमा २०२२ सालसम्म हिन्दी र अंग्रेजी फिल्म चल्थे किनभने नेपाली फिल्म बनेकै थिएनन् । कलकत्ताका निर्माताको लगानीमा ‘सत्य हरीशचन्द्र’ बनाएर जनसेवा हलमा देखाइएको कतिपय जानकार बताउँछन् ।पशुपति दर्शनका लागि २०१३ सालमा काठमाडौं आएका गरिबनाथ सराफ जमलस्थित सेतो दरबार परिसरमा जीर्ण हल बन्द हुने खबर सुनेपछि यतै बसेका थिए । भारतमा फिल्म वितरण व्यवसायमा संलग्न उनले नेपालमा हल व्यवसायको सुनौलो भविष्य देखे । ‘बुबाले हल भाडामा लिएर मर्मत–सम्भार गर्नुभयो, भारतबाटै सिट र प्रोजेक्टर मगाउनुभयो,’ आठ वर्षको छँदा बुबासँगै नेपाल आएका मोहन सराफ सम्झन्छन्, ‘त्यसपछि पहिलोपल्ट सम्मी कपुरको वसन्त भन्ने फिल्म देखाइएको थियो । फिल्मको चक्का भारतबाटै भाडामा ल्याउनुपर्थ्यो र फिल्म देखाइसकेपछि फिर्ता गरिदिनुपर्थ्यो ।’गरिबनाथले २०१७ सालमा देवेन्द्रशमशेर जबराबाट जमलको २ रोपनी जग्गासहित ४ लाख रुपैयाँमा विश्वज्योति हल खरिद गरेको ७० वर्षीय मोहन बताउँछन् । त्यो बेला फिल्म भारतबाट बाकसमा चक्कासहित ल्याइन्थ्यो । एउटा फिल्मका दुई/तीन वटा चक्का हुन्थे । ती चक्का कहिलेकाहीं ‘इन्टरभल’ को मौका छोप्दै दुई हलमा साटासाट गरेर चलाउनुपर्ने अवस्था थियो । ‘हलमा गेटकिपर, टिकेट सेलर, म्यानेजर गरी १५ जनाजति कर्मचारी राख्ने गरिन्थ्यो,’ मोहनले सुनाए ।फिल्म प्रविधि सेलुलोइड हुँदै एनालग, त्यसपछि भिडियो अनि डिजिटलपछि अहिले लेजर, फोरके डिजिटलसम्म आइपुगेको छ । फिल्म हलको साउन्ड सिस्टम पनि मोनो साउन्ड, स्टेरियो हुँदै डल्बी डिजिटल र अब त डल्बी एटमससम्म आइपुगेका छन् । नेपाल चलचित्र संघका अध्यक्ष नरेन्द्र महर्जनका अनुसार अहिलेका मल्टिप्लेक्स हलहरूले हलिउडस्तरको अनुभव दिन सक्छन् । रिक्लाइनर सिट, प्रिमियम इन्टेरियर, एटमस साउन्ड र डिजिटल प्रोजेक्टरहरूले ‘लक्जरियस’ बनाइदिएका छन् । ‘मैले २०५०/५१ सालमा पुरानो एनालग प्रविधिमा सिंगल थिएटरबाटै सिनेमा हलको व्यवसाय प्रारम्भ गरेको हो,’ महर्जन भन्छन्, ‘प्रविधि अपग्रेड गर्दै अहिले मल्टिप्लेक्स सञ्चालन गरिएको छ ।’मल्टिप्लेक्समा पार्किङ, फास्ट फुड, साउन्डप्रुफ, सोफा, एसीदेखि आकर्षक इन्टेरियर डिजाइन, सेल्फी स्पटजस्ता सुविधा छन् । मोहन सराफका अनुसार पहिले हलमा लोकल सोडा मात्रै बेचिन्थ्यो । हलबाहिर मःम र खुवाको बरफ पसल हुन्थे । जनसेवा हलका पसल कवलमा पानसुपारी, खाने मसला, चुरोट, सलाई, दूध, चिया, बिस्कुट, मिठाई, रोटी, सोडा, मीठा पानी, सिरप आइसक्रिम लगायत बजार दरमा नबढाई बिक्री गर्न दिइएको २७ मंसिर २००६ को गोरखापत्रको ‘काठमाडौंमा सिनेमा उद्घाटन’ समाचारमा उल्लेख भएको छ, यसको विवरण पनि अध्येता पराजुलीले खुलाएका छन् ।अहिले हलभित्रै रेस्टुरेन्ट सञ्चालन गरिएको हुन्छ । ‘हलको आधा आम्दानी फुड काउन्टरबाटै हुन्छ,’ धरान र बुटवलमा ‘फ्रेन्ड्स सिनेमाज्’ सञ्चालन गरेका आशिष तामाङ भन्छन्, ‘हललाई अम्युजमेन्ट पार्कजस्तो बनाउने अभ्यास पनि भइरहेको छ । नेपालगञ्जको रोयल सिने यस्तै प्रकृतिको छ, त्यहाँ पानीको फोहरा, झुमरहरू राखिएका छन् ।’ उनका अनुसार काठमाडौं बाहिरका पुराना हाई–भिजन हलहरू बन्द भइसके । ‘डिजिटाइजेसन महँगो भएपछि अपग्रेड सम्भव भएन,’ उनी भन्छन्, ‘एउटै हल डिजिटाइज गर्न ३/४ करोड रुपैयाँ लाग्छ । त्यत्रो लगानी गरेर पनि मुनाफा सुनिश्चित हुने अवस्था अहिले छैन ।’कवि अभय श्रेष्ठको सम्झनामा उतिबेला हलहरूमा ६ थरी टिकट हुन्थे– ड्रेस सर्कल, बाल्कोनी, स्पेसल, फर्स्ट, सकेन्ड र थर्ड क्लास । ‘हलभित्र साह्रो न साह्रो सिट हुन्थ्यो,’ नेपाल चलचित्र निर्माता संघको ‘सिनेमा विशेषांक’ मा उनले लेखेका छन्, ‘फिल्म चल्दाचल्दै झ्यारझ्यार आउने, ध्वनि नआउने, दृश्य गायब हुने, बत्ती जाने त सामान्य भइहाले । तैपनि फिल्म हेर्नुको मजासामु यी साना समस्या केही थिएनन् ।’हल व्यवसायमा ७ दशक बिताएका मोहन सराफ पहिले हल सञ्चालनको सबैभन्दा ठूलो चुनौती ‘क्राउड व्यवस्थापन’ र ‘पिक्चर सप्लाइ’ रहेको स्मरण गर्छन् । त्यसको उदहारण दिँदै पाटनको तत्कालीन अशोक हलमा ‘सिन्दूर’ फिल्म चलाउँदाको प्रसंग उनी सुनाउँछन्, ‘अशोक हल त्यो फिल्म एक्लै चलाउँछु भनेर लागिपरेको थियो । क्राउड यति धेरै भयो, क्राउडले तोडफोड नै गरेपछि १५ दिनसम्म हल बन्द गर्नुपरेको थियो ।’ उनी आफैंले पनि २०४२ सालमा दर्शक धेरै ओइरिएपछि विश्वज्योतिको सिट क्षमता विस्तार गर्न नयाँ हल बनाएका थिए । पहिले ५ सय ४३ सिटको हललाई १ हजार १ सय ५७ सिटको बनाएर मल्टिस्क्रिनको अभ्यास आफूले थालनी गरेको उनी दाबी गर्छन् । साथै, बक्स अफिसको चलन पनि विश्वज्योतिबाटै प्रारम्भ भएको उनको भनाइ छ ।सराफका अनुसार सुरुवाती दिनमा फिल्म हल चलाउन जेनेरेटर चलाउनुपर्ने अवस्था थियो । विद्युत् प्राधिकरणको बिजुलीले हलको उपकरण धान्दैनथ्यो । त्यसैले ब्याकअपका लागि मात्रै बिजुली काम लाग्थ्यो । २०२३ सालतिर त्रिशूली जलविद्युत् परियोजनाको बिजुली काठमाडौं ल्याएपछि मात्र सहज भयो,’ उनले भने ।फिल्म हल चलाउन अञ्चलाधीशबाट लाइसेन्स लिनुपर्ने व्यवस्था २०२८ सालमा सञ्चार मन्त्रालय स्थापना भएपछि हट्यो । चलचित्र (निर्माण, प्रदर्शन तथा वितरण) ऐन, २०२६ बमोजिम मन्त्रालयबाट लाइसेन्स लिनुपर्ने भयो । २०३८ सालमा उद्योग तथा वाणिज्य मन्त्रालय स्थापना भएपछि हल व्यवसायले उद्योगसरह मान्यता पाएको सराफ बताउँछन् ।वि.सं. २०५० का आखिरी वर्षहरूमा मनकामना, तारा, हिरारत्न, अशोक, चामुन्डा, नागार्जुन, रञ्जना, शिवदर्शन, गोपी, गुण, विश्वज्योतिजस्ता परम्परागत ‘स्ट्यान्ड अलोन’ हलहरू राम्रै चलिरहे । सुविधाका हिसाबले हलहरू गतिला नभएको समयमा नकिम उद्दिन, भास्कर ढुंगाना र राजेश सिद्दीको समूहले क्यूएफएक्स सुरु गर्‍यो । जय नेपाल हलको व्यापक स्तरोन्नति गरी डिजिटल प्रविधिमार्फत फिल्म देखाउने परिबन्ध मिलाएर उनीहरूले ‘क्यूएफएक्स ब्रान्ड’ सञ्चालनमा ल्याएका थिए ।‘त्यो बेला मनकामना, विश्वज्योति, हिरारत्न, गोपी सबै हल राम्रो चलिरहेका थिए, हामी त स्टार्टअप थियौं । टिकटको चलिरहेको मूल्य ५० रुपैयाँबाट बढाएर १७५ रुपैयाँ राख्दा यिनीहरू डुब्छन् भन्थे मान्छेले,’ केही समयअघि कान्तिपुरसँग भाष्करले भनेका थिए, ‘तर त्यति बेलाका हलले एक जमातको ग्राहकलाई मात्र सेवा दिइरहेका थिए, अलि सुविधा खोज्नेहरूका लागि हल नै थिएन । भेन्टिलेसन राम्रोसँग थिएन । फोहोर शौचालयबाट रोग नै फैलिने त्रास हुन्थ्यो । जय नेपालमा हामीले सुविधासँगै अग्निनियन्त्रक साधन, एक्जिट प्यासेजजस्ता सुरक्षा प्रबन्ध राखेर स्पाइडर म्यान देखाउँदा हल खचाखच भरियो ।’ क्यूएफएक्सले बिस्तारै डिजिटलबाहेकका फिल्म नचलाउने भनेपछि फिल्म निर्माण पनि डिजिटल फर्म्याटमा हुन थाल्यो ।‘बिग सिनेमाज्’ (हाल बिग मुभिज) ले सपिङ मलमै माघ २०६६ देखि सिनेमा हल सञ्चालन गरेर नयाँ प्रयोग थाल्यो । एकभन्दा बढी स्क्रिनसहित भारतीय कम्पनी रिलायन्स वर्क्स लिमिटेडले त्यो हल सुरु गरेको थियो । त्यसबेला नेपालका धेरैजसो फिल्महल डिजिटल प्रविधिमा रूपान्तरण भइसकेका थिए । सुरुमा अंग्रेजी मात्रै देखाउने गरी सञ्चालनमा आएको क्यूएफएक्समा पनि हिन्दी हुँदै नेपाली फिल्म देखाउन थालियो । अहिले त हिन्दी र अंग्र्रेजी फिल्म हेर्ने दर्शक नै घटेको हल व्यवसायीहरू बताउँछन् ।युवा पलायन, ओटीटीको सहजताले अहिले भने हलमा दर्शक घटिरहेको व्यवसायीहरूको भनाइ छ । अंग्रेजी फिल्म हेर्ने गतिलो हल नभएर क्यूएफएक्स जय नेपालमा सुरु गरेका नकिम उद्दिनहरूको समूहले जय नेपाल हल बन्द गरिसकेको छ । अहिले नेपाली फिल्महरूले नै आर्थिक रूपमा हलहरू टिकाइरहेको फ्रेन्ड्स सिनेमाका तामाङको अनुभव छ । ‘नेपाली फिल्महरू यत्तिको नबनेका भए धेरै हल बन्द भइसक्थे,’ उनी भन्छन्, ‘तर, नेपाली फिल्मको प्राविधिक स्तर अझै पनि हलको स्तरसँग मेल खाँदैन । हलमा डल्बी एटमस भए पनि फिल्म त्यो साउन्डमा बनेका छैनन् ।’स्थापनाको ६० वर्षपछि मोहन सराफले २०७९ सालमा विश्वज्योति हललाई समेत मल्टिप्लेक्समा रूपान्तरण गरेर ‘विश्वज्योति सिनेप्लेक्स’ सञ्चालनको जिम्मा आफ्ना दुई छोरा रोहन र रिवाजलाई हस्तान्तरण गरेका थिए । यहाँ अब व्यवस्थित पार्किङ, आधुनिक लिफ्ट, हेयर सलुन, फ्यान्सी पसलदेखि फास्टफुड रेस्टुरेन्टसम्मको सुविधा थपिएको छ । यस परिवर्तनलाई स्वाभाविक ठानेका सराफ कहिलेकाहीं भने प्रश्न गर्छन्, ‘कतिपय हलले सुतेर हेर्ने मिल्ने, मदिरा सर्भ गर्ने र ढाड मसाज गर्ने कुर्सीको व्यवस्था गरेका छन् । हलमा यो सब किन ? सुतेर कसरी फिल्म हेर्नु ? हलमा त सिनेमाको पो स्वाद लिने हो त ।’"
"रंगमञ्चमा सीप, रजतपटमा सफलता","काठमाडौँ — करिब दुई दशकअघि अभिनेता दयाहाङ राई रंगमञ्चको आँगनमा उभिएर नेपाली फिल्महरू नियाल्थे । न समय सान्दर्भिक कथा, न अभिनय कौशल । त्यतिबेला समूहमा बसेर उनीहरू चलिरहेका फिल्ममाथि घण्टौं गफिन्थे र असहमति व्यक्त गर्थे । त्यही असहमतिको उपज थियो, फिल्ममा उनीहरूको उपस्थिति ।नेपाली फिल्मबाट दर्शकहरू गयल हुँदै गए, फिल्मकर्मीहरू निराश बन्दै गए । फिल्मले विश्वसनीयतासँगै व्यापार पनि गुमाउँदै गइरहेको क्षण फिल्मकर्मीका लागि त संकटकाल नै बनिदियो । त्यही बेला आशाको ज्योति बनेर पर्दामा झुल्कियो निश्चल बस्नेत निर्देशित फिल्म ‘लुट’ । १३ वर्षअघि रिलिज भएको यो फिल्मले सुखद् व्यापारसँगै धेरै मान्यतासमेत भत्कायो ।कथासँग नजिकिएका दर्शकहरूलाई फिल्मका पात्रहरू यति स्वाभाविक लागे कि ती परिचितझैं थिए । त्यही फिल्मबाट नयाँ पालुवाझैं गरी रंगमञ्चका बेग्लाबेग्लै अनुहारहरू ठूला पर्दामा जबर्जस्त छाउन थाले ।‘लुटमा हामीलाई कथा बुझ्न सक्ने, एक्सपेरिमेन्ट गर्न तयार हुने कलाकारहरू चाहिएको थियो । जो साँच्चै पात्र बाँच्न सक्थे । त्यो सम्भावना केवल रंगकर्मीहरूसँग थियो,’ निर्देशक बस्नेत सम्झन्छन्, ‘उहाँहरूसँग मिलेर काम गर्‍यो भने फरक खालको परिणाम आउँछ भन्ने अपेक्षा थियो । सबै कलाकारले आ–आफ्नो तर्फबाट गरेको मिहिनेतले राम्रो परिणाम दियो ।’त्यसअघि पनि रंगकर्मीहरूको उपस्थिति फिल्ममा नभएको हैन । कलाकार हरिहर शर्मालगायत एकाध रंगकर्मीहरू फिल्म र थिएटर दुवैमा सक्रिय थिए । ‘लुट’ आउनुअघि पनि र ‘कागबेनी’, ‘सानो संसार’, ‘दासढुंगा’, ‘बधशाला’ हरूमा दयाहाङ राई, कार्म, दिया मास्के, सौगात मल्ल, खगेन्द्र लामिछानेहरूको उपस्थिति देखिन थालेको थियो । तर उनीहरूको प्रभाव ‘लुट’ बाट झन् बलियो बन्यो । त्यसपछि निर्माण भएका ‘कबड्डी’, ‘टलकजंग भर्सेस टुल्के’ र ‘पशुपतिप्रसाद’ जस्ता फिल्महरूले मौलिक कथा र स्वाभाविक अभिनयलाई केही अलग स्वादसहित निरन्तरता दिए, र ती अलग स्वादहरूलाई दर्शकहरूले अनुमोदन गरे ।करिब डेढ दशकयता नेपाली फिल्म क्षेत्रमा तिनै थिएटर पृष्ठभूमिका कलाकारको वर्चस्व छ । सौगात मल्ल, दयाहाङ राई, विपिन कार्की, खगेन्द्र लामिछाने, विजय बराल, प्रवीण खतिवडा, कार्म, रवीन्द्रसिंह बानियाँ, नाजिर हुसेन, दिया मास्के, सिर्जना सुब्बा, लक्ष्मी बर्देवा, बुद्धि तामाङ, माओत्से गुरुङ, भोलाराज सापकोटा, दिव्यदेव कमलमणि नेपाल, कामेश्वर चौरासिया, सरिता गिरी, पशुपति राईलगायत थुप्रै कलाकारहरू नेपाली फिल्ममा दोहोरिरहने अनुहार हुन् ।यी अनुहारहरू दोहोरिएनन् मात्र, यिनीहरूले फिल्ममा पृथक् प्रभाव छाडे । रंगमञ्चका कलाकारसँगै फिल्ममा नवीन सोच र कथा लिएर नयाँ निर्देशकहरू पनि जन्मिए । अभिनेता दयाहाङ सामूहिक रूपमा न्यारेटिभ बदल्न आफूहरूले गरेको प्रयत्नको निरन्तरता नै नेपाली फिल्ममा अहिलेसम्म देखिएको बदलाब ठान्छन् । ‘हामीलाई आफैं उदाहरण बन्न ७ वर्ष लाग्यो । र स्थापित हुन १० वर्ष,’ उनी आकलन गर्छन् । उसो त पछिल्लो पुस्तामा पनि फिल्ममेकरहरूको रोजाइमा रंगकर्म गरिरहेकाहरू नै प्राथमिकतामा हुन्छन् ।फिल्ममा रंगमञ्चका कलाकारको सामूहिक उपस्थितिसँगै के के बदलाब आए ? ‘पहिला अनुहार आउन थाले, त्यसपछि पृष्ठभूमि अनि कथा,’ दयाहाङ भन्छन्, ‘अब भने शैली आउन जरुरी छ ।’ हिजो गुरुङ, लिम्बू, राई, मगरका कथा सिनेमामा अटाउन्न थिए । अहिले फरक अनुहार, समुदायसँगै कथाहरूको उपस्थिति पनि बलियो छ ।अभिनेता विजय बरालको ठम्याइमा नेपालमा मात्र हैन, विश्वभरि नै फिल्ममा थिएटर पृष्ठभूमिका कलाकारको प्रभाव छ । ‘विश्वभरि पनि जुनजुन सिनेमा बढी चले जसका चरित्रहरू बढी चले । कि त थिएटिकल पृष्ठभूमिबाट आएका कलाकारहरू देखिन्छन् । कि त सिनेमाबाट थिएटर गएर फेरि सिनेमामा आएकोहरू नै । विश्व बजारलाई हेर्दा थिएटरले नै एक किसिमको माहोल परिवर्तन गरिरहेका छन्,’ उनी भन्छन् ।रंगमञ्च पृष्ठभूमि नभए पनि अभिनेत्री ऋचा शर्माले रंगमञ्चकै अनुहारहरूसँग थुप्रै फिल्ममा काम गरिन् । ‘उनीहरूसँग काम गर्दै जाँदा धेरै सिक्ने मौका पाएँ । रंगमञ्चबाट आएका दया, खगेन्द्रहरूसँग काम गर्दा मैले रियलाइज गरेँ कि पढ्नुचाहिँ पर्ने रहेछ, तालिमचाहिँ लिनुपर्ने रहेछ । आजको दिनमा पनि उनीहरूसँग काम गर्दा म प्रभावित हुन्छु,’ ऋचा भन्छिन् ।रंगमञ्चबाट उभिएका कलाकारहरूले फिल्मलाई लिड गरिरहेको देख्दा गर्विलो महसुस गर्छन् रंगकर्मी सुनील पोखरेल । सौगात, दयाहाङ, विपिनलगायत थुप्रै कलाकारहरूलाई अभिनय सिकाएका पोखरेलको दाबी छ, ‘नेपाली रंगमञ्चमा भएका अभ्यासले सिनेमालाई पनि बदल्न सहयोग गरे ।’अहिले तिनै स्थापित अनुहारहरूलाई देखेर नयाँ पुस्ताहरू फिल्मसम्म पुग्ने पुलका रूपमा रंगमञ्चलाई लिएका छन् । सुनील यो प्रक्रियालाई गलत देख्दैनन् । ‘केही समय रंगमञ्चमा अभ्यास गरेर सिनेमामा जाँदा म नराम्रो केही देख्दिनँ । कम्तीमा एउटा राम्रो स्कुलिङ त हुन्छ,’ उनी भन्छन् । अभिनेता लामिछाने त्यो स्कुलिङ जरुरत भएको बताउँछन् । ‘राम्रो अभ्यासबाट आएको मान्छेले बेटर गर्न सक्दो रहेछ भन्ने कुराको प्रमाण भयो । स्कुलिङबाट आउनु जरुरी पनि छ,’ उनी भन्छन् ।डेढ दशक वरिपरिलाई नियाल्दा खगेन्द्रले पनि नेपाली फिल्ममा पाएको परिवर्तन थियो अभिनय शैलीमा आएको बदलाब । त्यसमाथि मिश्रित समाज, आफ्ना भाषिकाहरू फिल्मका सौन्दर्यका रूपमा देखिए । यसमा मेकरको शैली र कलाकारहरूको अभिनय प्रक्रियाले ठूलो भूमिका निर्वाह गरेको उनको ठहर छ । तर, रंगमञ्चबाट आएका कलाकारले मात्र अभिनयमा कायालट गरेको कुराचाहिँ उनी स्विकार्दैनन् । ‘जो रंगमञ्चबाहिरबाट आउनुभयो, तर कडा मिहिनेतले आफूलाई बनाउनुभएको कलाकार पनि थुप्रै छन्,’ लामिछाने भन्छन् ।रंगमञ्चबाट आएका कलाकारहरूले अभिनयमा फिल्म क्षेत्रमा लिड त गरे । तर पछिल्लो समय आलोचनाबाट मुक्त छैनन् । दयाहाङकै अभिनय विविधतामाथि अहिले प्रश्न उठ्न थालेको छ । फिल्मका संख्या बढेसँगै गुणवत्तामा कमी आइरहेको दर्शकको गुनासो छ । दया मात्रै हैन, पछिल्लो समय दोहोरिहने प्रायः अनुहारहरूको काममा विविधता नदेखिएको गुनासा आइरहेका छन् । किन त ? कलाकार सरिता गिरीको चिन्ता छ, ‘साथीहरू फिल्ममा यति व्यस्त हुन थाले कि अभिनयमा विविधता आउन छाड्यो । मिहिनेत कम देखिन थाल्यो । यो दुःखलाग्दो कुरा हो ।’त्यसमाथि उनीहरूलाई अर्को आरोप पनि छ । फिल्म निर्देशक नवीन सुब्बा बारम्बार दोहोर्‍याइरहन्छन्, ‘रंगमञ्चबाट फिल्ममा आएका कलाकारहरूले फिल्मको अभिनय बिगारे ।’सुब्बा स्वयंले दयाहाङ र पशुपति राईलाई आफ्नो पछिल्लो फिल्म ‘गाउँ आएको बाटो’ मा मुख्य पात्रका रूपमा लिए । ‘त्यसमा मैले उनीहरूको अभिनयलाई फरक देखाउने प्रयास प्रयास गरेको थिएँ,’ सुब्बा भन्छन् । तर प्रायः फिल्महरू थिएटर एक्टरहरू फिल्ममा पनि थिएटरकै एक्टिङ गरिरहेको ठम्याइ छ उनको ।‘थिएटरमा इमोसनको प्राजेक्सन गर्नुपर्छ । फिल्ममा एक्टिङको इमोसन्सलाई कन्ट्रोल गर्नुपर्छ । थिएटरकाहरूले इमोसन प्रोजेक्सन गर्छन् । तर त्यही एक्टिङ क्यामेरामा गर्यो भने हुन्छ ? नेपाली थिएटर कलाकारहरूले क्यामेरामा पनि त्यही एक्टिङ गरिरहेका छन्,’ सुब्बा भन्छन् ।"
"‘अहिले बनेका फिल्म हुन्, पहिलेका त फिल्मजस्ता मात्रै’","वि.सं. २०२४ देखि २०८२ सम्मको ५८ वर्षे अवधिमा नीर शाहले ३०० फिल्म खेले, ८ वटा निर्देशन गरे । हीरासिंह खत्री निर्देशित ‘परिवर्तन’ बाट उनले फिल्म यात्रा थालेका थिए । पहिलो फिल्ममा उनको पारिश्रमिक ७ सय रुपैयाँ थियो । नेपाली फिल्मका सुप्रसिद्ध कलाकार/निर्देशक शाहसँग ६ दशकको नेपाली फिल्म यात्रामाथि दीपक सापकोटाको संवाद :नेपाली फिल्मको ६० वर्षे यात्रामा अभिनयमा के परिवर्तन आयो ?– विश्व सिनेमामा अभूतपूर्व परिवर्तन देखिएको छ । सिनेकर्मीहरू नाटक खेलेर आएका कलाकारमा सिनेमा खेलेका कलाकारको जस्तो गुण हुँदैन भन्थे । तर अंग्रेजी थिएटर अभिनयकर्मीको हलिउड प्रवेश भएपछि हलिउड सिनेमाको स्तरै कहाँ पुग्यो कहाँ ? भारतको कुरा गरौं, भारतीय सिनेमाका जन्मदाता दादासाहेब फाल्के आफैं स्टेज कलाकार हुन् । थिएटरका कलाकारले अभिनयको बेसिक व्याकरण बुझेका हुन्छन् । अभिनयको व्याकरण बुझेका मानिसको प्रवेश बिस्तारै बिस्तारै नेपाली चलचित्र क्षेत्रमा पनि बढ्दै गयो, त्यसले अभिनयको व्याकरणलाई पनि परिवर्तन गर्‍यो र अभिनय नै पुनर्भाषित भयो । र, अभिनयको परिभाषा नै बिस्तारै बदलियो । त्यसले अभिनयको ‘प्याटर्न’ बदलियो ।पहिले ‘थिएटरका कलाकारले फिल्ममा कामै गर्नु हुन्न’ भन्ने मान्यता वा बुझाइ थियो । अहिले फिल्ममा थिएटरकै कलाकारको लस्कर छ । यो व्यापक परिवर्तनलाई कसरी हेर्नुभएको छ ?– सुरुदेखि नै त्यही हुनुपर्थ्यो । म थिएटरबाटै आएको कलाकार हुँ । मसँगै थिएटरमा खेलेका अरू कलाकार साथीहरू अझै अभिनय गरिरहनुभएकै छ । ऊबेला महिला कलाकार खासै पाइँदैनथे । नृत्य गर्ने महिला, त्यसमाथि नाटक पनि गर्नेलाई फिल्ममा अलि बढी सुगम भयो, नभेटिने भएर । हामी हिरो भएर प्रवेश गर्न पाएनौं, त्यसका पछाडि थुप्रै कारण थिए होला । एउटा कारण चाहिँ हाम्रो पृष्ठभूमि नाटक भएकाले हुन सक्छ । हाम्रो ‘बिगिनिङ’ नै गलत छ फिल्मको । बिगिनिङ गलत भएकैले हाम्रो फिल्ममा भारतको बम्बैया शैली आयो । अहिले बनेका फिल्म हुन्, पहिला बनेका फिल्म होइनन्, ती फिल्म जस्ता मात्रै हुन् ।तपाईंले खेलेका, बनाएका फिल्मलाई फिल्म नै होइनन् भन्न सक्नुहुन्छ ?– मेरो फिल्मचाहिँ त्यतिन्जेलसम्म मात्रै राम्रा फिल्म हुन्, जब त्यहाँबाट बम्बैया सूत्र हटाइन्छ । बम्बैया शैलीबिना हलमा फिल्मै देखाइँदैनथ्यो । ‘वासुदेव’ फिल्म बनाउँदा मैले चाहेरै पनि धेरै कुरा त्यसमा प्रयोग गरेको थिइनँ । अहिलेको जस्तो अवस्था भए म धेरै कुरा राख्ने थिइनँ, जुन त्यस बेला राखेको थिएँ । नेपाली भाषामा बनेको पहिलो फिल्म ‘सत्य हरिश्चन्द’ नै हो, त्यसमा कुनै शंका छैन । त्यसले हामीलाई डोर्‍याएको सत्य हो । नेपालमा बनेको पहिलो फिल्म ‘आमा’ नै हो । ती फिल्म निश्चित उद्देश्यका लागि बनाइएका हुन् । नेपालमा ३ वटा फिल्म तत्कालीन सरकारले बनायो होला । तर, सरकारले नेपाली संस्कार र मौलिकता बोकेकै फिल्म बनाउने प्रयत्न गर्नुपर्थ्यो । नेपालीमा समृद्ध साहित्य थियो । साहित्यिक कृतिमाथि नै फिल्म बनेको भए पनि कति राम्रो हुन्थ्यो । तर, त्यो मार्ग अपनाउन सकिएन ।फिल्मको पर्दामा देखिन वा अभिनयमा छानिन तपाईंहरूको संघर्ष कस्तो हुन्थ्यो ?– त्यो हाम्रो संघर्षकै अवस्था थियो । त्यतिखेर हामी स्थापित थिएनौं । हरेक पटक फिल्म खेल्न अन्तर्वार्ता दिनुपर्थ्यो लाइन लागेर । र, पनि हामी फिल्ममा होमियौं । त्यतिञ्जेलसम्म मैले दार्जिलिङमा बनेको फिल्म खेलिसकेको थिएँ, प्रताप सुब्बासँग । कन्टेन्ट, अभिनय–शैली, स्टोरी टेलिङमा जति परिवर्तन आए, त्यससँगै थुप्रै सहायक परिवर्तन देखा परे– मुख्य रूपमा प्रविधिमा । तिनलाई मैले एउटा फिल्मकर्मी वा फिल्मको विद्यार्थीका रूपमा अभूतपूर्व ठानेको छु । र, त्यो परिवर्तन असाध्यै सार्थक छ ।ती दिनका चाखलाग्दा भोगाइ केही छन् ?– त्यसबेला बेला–बेला मात्रै फिल्मको सुटिङ हुन्थ्यो । सुटिङ गर्ने दिनको प्रतीक्षा हुन्थ्यो । सुटिङ उत्सव वा पर्वजस्तो लाग्थ्यो कलाकारलाई । र, पर्वजस्तै प्रतीक्षा रहन्थ्यो सुटिङ दिनको । सुटिङमा जानेलाई उत्सवको साक्षी हुन जाँदै छु भन्ने लाग्थ्यो । ती सेलिब्रेट गर्थे । जताततै सकारात्मक कुरा मात्रै देखिन्थ्यो । त्यो सकारात्मक सोच अचेल अलि कम देखिन्छ ।निर्देशकहरू कत्ति सक्षम थिए उतिबेला ?– केही निर्देशक निश्चित रूपमा आफ्नो काम जान्दथे । हीरासिंह खत्री आफैं निर्देशक मात्र नभएर सशक्त कलाकार पनि हुनुहुन्थ्यो, जो थिएटर ब्याक ग्राउन्डबाट आउनुभएको थियो । निर्देशक प्रकाश थापाबाट सिक्नुपर्ने पनि धेरै कुरा थिए । उहाँ कलाकारले अनुशासित भएर काम गरुन् भन्ने मान्यता राख्नुहुन्थ्यो, कामप्रतिको निष्ठा उहाँमा थियो । पछिसम्मै त्यही स्कुलिङबाट आएका निर्देशककै निरन्तरता रह्यो फिल्म क्षेत्रमा ।फिल्मलाई लिएर राजा महेन्द्र र वीरेन्द्र शाहसँग केही किस्सा, अनुभूति छन् तपाईंका ?– मैले फिल्म खेल्न दरखास्त दिएपछि निर्देशकले महेन्द्र राजालाई ‘फलानो नाम गरेको मान्छे सिनेमा खेल्न आएको छ, उसलाई खेलाउनुहुन्छ कि हुन्न ?’ भनेर सोध्नुभएको थियो रे ! जुन मलाई निकै पछि थाहा भयो, कसैले सुनाएपछि । वीरेन्द्र शाहले ‘चलचित्र उद्योगलाई दीर्घकालीन रूपमा विकास गर्ने दस्ताबेज तयार पार्नू’ भनेपछि म, चक्रबहादुर कार्कीहरूको समूहले फिल्म विकास गर्ने सूत्रमाथि केन्द्रित थेसिस लेखेर बुझाएका थियौं । त्यही थेसिसको एउटा च्याप्टर ‘नेपाल टेलिभिजन’ हो । थेसिसमा हामीले ‘नेपालमा टेलिभिजन पनि खुल्यो भने त्यसले सिनेमा उद्योगलाई धेरै सहयोग पुग्छ’ भनी लेखेका थियौं ।‘नायक’ भन्ने चिजको प्रचलित मान्यता भत्कियो भन्ने छ, यसमा तपाईंको विचार के छ ?– नायकत्वका पृथक–पृथक धार थिए । तपाईंले एउटा फिल्म हेर्नुभयो, त्यो हेरेर उठ्दा जो कलाकार तपाईंको हृदयको सबैभन्दा महत्त्वपूर्ण ठाउँमा बस्न सक्यो, त्यही नायक हो । जो कलाकारले मानिसको हृदयमा बस्ने सौभाग्य पाउँछन्, ती नायक हुन् ।प्रोटागोनिस्ट र एन्टागोनिस्टको थ्यौरीलाई कसरी बुझ्ने ?– यो पात्रात्मक परिचय हो । खलपात्रहरू पनि सिनेमामा नायक भएका छन् । जस्तो रविन हुडलाई के भन्ने ? इमेज सेल गर्ने कमर्सियल प्रडक्टलाई एक हिसाबले नायकत्व परिभाषित गर्नुपर्छ । बुझ्नुपर्ने कुरा के छ भने हृदयदेखि नै हेर्ने कुरा फिल्म हो । हलभित्र पसेपछि सबै मानिसले हृदयदेखि नै फिल्म हेर्छन्– राम्रो होस् या नराम्रो । तर, दर्शकले अट्याच्ट भएरै हेर्छन् । त्यसरी हेरेपछि मानिसको चेतन–अवचेतन मनले ती पात्रलाई आफ्नो छापका रूपमा राखिराख्छ । तपाईंको र तपाईंको मनको नायक फरक हुन सक्छ । प्रत्येक मान्छेको नायक फरक हुन्छ ।हाम्रो हिरोइजम फेसमा आएको परिवर्तनचाहिँ के त ? जस्तो ऊबेला राजेश हमाल थिए नायक, अहिले दयाहाङ राई छन् !– अहिले फेस होइन, अभिनयलाई प्राथमिकता दिइयो । तपाईं स्टार हुनुहोस् या महास्टार, अभिनय गर्ने भनेर गएपछि त्यो गर्नुपर्छ।‘नेपाली फिल्म मौलिक हुन सकेन, रचनात्मक हुन सकेन’ भन्ने बहस छ । तपाईंलाई के लाग्छ ?– पहिलेको तुलनामा हाम्रो फिल्म निकै मौलिक र रचनात्मक छ । पहिले त्यस्तो थिएन ।पहिले फिल्म बजारबाट निर्देशित हुन्थ्यो, अहिले निर्देशकले केही नयाँपन ल्याउन खोजेका हुन् ?– अहिले अभूतपूर्व परिवर्तन देखा परेको छ फिल्ममा– कथावाचन, कन्टेन्टमा । कथा भन्न छानिएको कथा र शैली अहिले महत्त्वपूर्ण छ । यसले मौलिकता पनि झल्काउँछ । टेक्स्टलाई पिक्चराइज गर्ने तरिका पनि बदलिएको छ । तर, पिक्चराइज गर्न निर्देशकहरूले अझ बढी मिहिनेत गर्नुपर्छ ।सूत्रबाट हामी प्रभावित भयौं, मौलिकता स्थापित गर्छु भनेर आएका फिल्म निर्माणकर्मी पनि किन त्यही ट्रेन्डमा छन् ?– जस्तो तपाईंले बम्बईको सूत्रलाई छाडिदिनुभयो र साउथ कोरियाको समात्नुभयो भने पनि एउटा सूत्र छाडेर अर्को समातेको त हो नि । मौलिक विषयवस्तुको छनोटले त्यसलाई अपनाउन बाध्य बनाइहाल्छ । मौलिक भन्नेबित्तिकै गाउँ, पहाड, भेडा, बाख्रा, चौर मात्रै होइन, त्यहाँको कथा चाहियो । मौलिकता भनेको माटोको सुगन्ध आउने र त्यो मुटु छुने हुनुपर्छ । माटोको सुगन्ध बोकेको कथा मुटु छुने गरी प्रस्तुत गरे त्यो नै मौलिक भइहाल्यो नि !स्टोरी टेलिङमा हामीले के परिवर्तन ल्यायौं ?– पहिले हरेक ५ कथापछि एउटा फाइट आउनैपर्थ्यो वा हरेक १० दृश्यपछि एउटा हास्य सिन आउनुपर्थ्यो । हरेक आधा घण्टामा एउटा भ्वाइलेन्ट सिन आउनुपर्थ्यो । त्यो स्थापित मान्यतालाई अहिले छाडिसकिएको छ । भनेपछि अहिले परिवर्तन आइसक्यो नि ! एउटा हिरो, एउटी हिरोइन, जो लभ गर्थे, एकअर्कासँग अनि तिनीहरूको सहयोगीका रूपमा त्यहाँ हँसाउने अरू २ पात्र पनि हुन्थे । यी फिल्ममा अनिवार्य थिए । त्यसलाई छाडेपछि स्थापित मान्यता मेटिएन र ?पछिल्लो पटक कुन फिल्म हेर्नुभयो, जसबाट तपाईं सन्तुष्ट हुनुभयो ?– मैले हेरेकामध्ये ‘ऊनको स्वीटर’ फिल्म ज्यादै मन पर्‍यो । म प्रायः आफ्नो सिक्वेन्स पत्ता लगाउन, त्यसको निर्माण पक्ष र विकास पक्ष हेर्न फिल्म हल जान्छु ।पछिल्लो समयको नेपाली फिल्म मेकिङबाट तपाईं खुसी हुनुहुन्छ ?– पहिलेको फिल्म बनाउने तरिका नै फरक थियो । यो फिल्म यहाँनेर सकिन्छ र यहाँबाट त्यहाँ गएर जोडिन्छ भन्ने उहिलेका निर्देशकले पहिल्यै निश्चित गरिसकेका हुन्थे । त्यसैले पहिलेका फिल्मकर्मीको होमवर्क राम्रो हुन्थ्यो । अहिलेका निर्माता–निर्देशकको शट डिभिजन होमवर्क राम्रो देखिँदैन ।एडिटरमाथि निर्भरता बढेको छ । एडिटरले गाँसिदिने हो र क्यामरापर्सनले खिचिदिने हो भने डाइरेक्टरको के काम ? अहिलेका डाइरेक्टर त्यसमा सचेत हुनुपर्छ । किनभने अहिले फिल्म धेरै बनिरहेका छन्, अझ राम्रो पनि बन्नुपर्छ । फिल्म कलेजहरूको पढाइ कसरी भइरहेको छ भन्ने पनि महत्त्वपूर्ण हुन्छ, जहाँबाट परिवर्तनको सुरुवात गरिनुपर्छ । जस्तो, क्लोजअप किन लिने, कुनै लङ शट किन भन्ने विषय लजिकल हुनुपर्छ । र, त्यहीअनुसार सट्स ब्रेकडाउनमा निर्देशकले अझ बढी गृहकार्य गर्नुपर्छ ।विश्व सिनेमाको आँखाबाट हेर्दा हामी कहाँ छौं ?– नेपाल सिनेमा बनाउने देश हो र त्यहाँ पनि केही राम्रा सिनेमा बनिरहेका छन् भन्ने कुरा विश्व सिनेमाले देख्यो । हाम्रो उपस्थिति विश्व सिनेमाले महसुस गरिसकेको छ ।"
फ्ल्यासब्याकमा नेपाली फिल्मको ६० वर्ष,"पूरातात्त्विक र आदिम चोक–डबलीहरूका मल्टिप्लेक्समा अजिब र तिलस्मी कथा सुनाइरहेका फिल्महरू वर्षौंदेखि भीडबीच घिस्रिरहेका छन्– परिचय र पहिचानको खोजीमा । सहरका चौरस्ता, गल्ली, मल र हलहरूमा आफ्नै समयका घटना, कथन वा विचारको सेटिङ बनाउने परिस्थितिका सन्दर्भ–कथा वाचन गरिरहेका छन् फिल्महरूले । दर्शकको रूचि र सामाजिक मनोविज्ञान निर्माण प्रक्रियाले फिल्मको पनि मूलधार निर्माण गरिरहेको हुन्छ । नेपाली फिल्मको मूलधार के हो ?यदि पुरानो परिभाषाझैं फिल्मलाई समाजको ऐना मान्ने हो भने यो पनि भन्न सकिन्छ– नेपाली समाज अहिले नोस्टाल्जिया मनोविज्ञानमा छ । जस्तो फिल्म हेरेर समाज रमाइरहेको छ, त्यस्तै मनोविज्ञानमा बाँचिरहेको छ । हिजो–आज प्रदर्शनमा आएका फिल्ममध्ये नोस्टाल्जिया मनोविज्ञानका फिल्ममा दर्शक बढी मग्न भएको तथ्यांक छ । समाज अहिले स्मृति जोगाउने प्रयत्न गर्दै छ, एउटा तप्का ‘राजा आऊ’ को राजनीतिक नारा चर्काउँदै छ र ‘पुरानै ठीक’ भन्ने कथामा बाँचिरहेको छ ।ब्लकबस्टर फिल्महरू ‘पूर्णबहादुरको सारंगी’ र ‘ऊनको स्विटर’ हेर्दा देखिन्छ– दर्शक नोस्टाल्जियामा मग्न–मग्न छ । गाउँबाट सहर पसेको मान्छे गाउँतिरै फर्किरहेको छ, फिल्ममार्फत । आर्थिक–सामाजिक रूपमा सहरमा उसले आफूलाई केन्द्रित त गरेको छ, तर गाउँ भुल्न सकेको छैन । गाउँका कुइनेटो, गोरेटो र सल्लाघारीमा तिनका यादहरू बाँचेका छन् । ती अब गाउँ फिर्न सक्दैनन् र फिल्मको गुलाबी–पर्दामा आफूलाई गाउँसँग जोडिरहनुमै आनन्द छ । कुलपूजा गर्न वर्षमा एकपटक ‘गाउँ जाऊँ’ भन्ने मनोविज्ञान सहरमा बाँचेको छ ।फिल्म निर्देशक मनोज पण्डितको विचारमा दर्शकले फिल्मलाई कुलपूजाकै तहमा ‘गाउँ–पूजा’ सम्झेका छन् । नेपाली फिल्मको अहिलेको मूलधार नै नोस्टाल्जिया हो भन्छन् पण्डित । ‘त्यसैले कलाकारलाई कोसेलीको भारी बोकाएर फिल्म गाउँ पस्दै छ, तर गाउँ–मनोविज्ञानको दोहन गरिरहेको छ फिल्मले, गाउँको अझै दोहन हुनेवाला छ,’ पण्डित भन्छन् ।नेपाली फिल्म युगको प्रारम्भ नै नेपाली समाजको मनोविज्ञान कस्तो बनाउने भन्ने सोचबाट भएको हो । राजा महेन्द्र शाहले प्रारम्भ गरेको पञ्चायती व्यवस्थाप्रति जनतालाई सकारात्मक बनाउन फिल्म निर्माणको आरम्भ भएबाट आज ६० वर्षमा आइपुग्दा नेपाली समाज आफ्नै मनोविज्ञानको फिल्म निर्माण गर्ने स्थानमा पुगेको छ ।इतिहासको असली साक्षी हुनुपर्ने हो– फिल्म । भनिन्छ, जसले सत्य र प्रेरणाको भाषा बोल्छ । तर, बितिगएका यी ६ दशकमा नेपाली फिल्मले कस्तो भाषा बोले ? नेपाली फिल्ममा के–कस्ता परिर्वतन आए ? युगहरू कसरी बदलिए ? प्रविधिको अभूतपूर्व फड्को कस्तो रह्यो ? नेपाली फिल्म–इतिहासको लेन्सबाट खिचिएको समयको त्यो चित्र कस्तो छ ? फिल्मको पार्श्वधुनमा तरंगित ध्वनि र दृश्य–चित्र कस्तो छ ? त्यो चम्किलो छ कि रङ खुइलिएर धमिलो बनेको छ ?बक्सअफिसमा फिल्म हिट छ । नेपाली फिल्म अर्ब–क्लबमा प्रवेश गर्दा हामी हौसिएकै छौं । तर, फिल्म प्रश्नचिह्नमाझ घेरिन्छ– के फिल्मको मूल्यांकन केवल बक्सअफिसको अंकगणितले हुन्छ ? फिल्मले समाजमा कस्तो मनोविज्ञान स्थापना गर्‍यो भन्ने कसीमा फिल्म–मूल्यांकन हुनुपर्ने हो भन्छन् समीक्षक । के अहिलेका ब्लकबस्टर फिल्मले समाजलाई सफलतातिर डोर्‍याइरहेका छन् ? बजारबाट निर्देशित फिल्म रचनात्मक र सिर्जनात्मक छन् ?२०८१ सालमा सर्वाधिक कमाउने फिल्म थियो– ‘पूर्णबहादुरको सारंगी’ । बक्सअफिस भन्छ– ‘पूर्णबहादुरको सारंगी’ ले ४६ करोड ८० लाख रुपैयाँ ग्रस कमाएको थियो र फिल्म–इतिहासमा ‘भव्य’ इतिहास रचेको थियो । निर्देशक नवीन चौहानका अनुसार, २०८२ मा रिलिज भएको र हलमा चलिरहेको ‘ऊनको स्विटर’ को हालसम्मको कमाइ १२ करोड छ ।तर, के चल्छ नेपाली फिल्ममा ? निर्देशक मनोज पण्डितका विचारमा हामी पूरै भुलभुलैयामा छौं र ‘पूर्णबहादुरको सांरगी’ को करोडको सफलता पछाडि कुदिरहने हो भने सांरगीको तारझैं रेटिनेछौं । भन्छन्, ‘हामीलाई यस्तै सफलताले अलमल्याएको छ । हाम्रा फिल्म क्राफ्ट बलियो भएकाले चलेका छैनन्, क्राफ्टभन्दा कन्टेक्स्ट अर्थात् समय र सान्दर्भिकता बढी हाबी भइरहेको छ । फिल्म चल्न कन्टेक्स्ट मिल्नुपर्ने हो भने यसले हामीलाई सिर्जनात्मक बनाउँदैन ।’हामी फिल्म त हेरिरहेकै छौं, तर फिल्ममा हामीलाई के चाहिन्छ ? असलमा हामी कथामा रमाइरहेका छौं कि व्यथामा ? ‘हामीलाई व्यथा मनपर्दो रहेछ र कथाका रूपमा व्यथा व्यक्त गरिरहेका छौं । फिल्म समस्या समाधान होइन, व्यथा मन्थनमा मग्न छ,’ पण्डित भन्छन् ।फिल्म ‘चल्नु’ र ‘सुन्दर’ बन्नु जमिन–आकाशजस्तै फरक विषय हो । ‘कन्टेन्ट’, ‘क्राफ्ट’ र ‘कन्टेक्स्ट’ मध्ये ‘कन्टेक्स्ट’ शक्तिशाली छ नेपाली फिल्ममा । ‘क्राफ्ट र कन्टेन्ट कमजोर भएका फिल्म पनि चलिरहेकै छन् किनभने तिनले सामाजिक मनोविज्ञानलाई छोएको छ । हामी यथास्थितमा बाँचिरहेका छौं । नेपाली फिल्म जड भयो, जडता ठूलो समस्या हो,’ पण्डितको बुझाइ छ, ‘कन्टेन्टमा परिकल्पनाको अभाव छ । समस्यामै बाँच्नुपर्छ भन्ने भाग्यवादमै कथावाचन गरिरहेका छौं, विचारविहीनकन्टेन्ट निर्माण गरिरहेका छौं ।’ कमेडी थियो– नेपाली फिल्मको स्विटर उन्ने रंगीचंगी धागो । अब मेलो–ड्रामामा रमाउँछौं । हाल समाजमा निरासा छ र निराशामा कमेडी चल्दैन । जीवनमा पीडा थपिएपछि दर्शक फिल्ममा पनि पीडा र दर्दै खोज्छ । पहिले हँसाए पुग्थ्यो, अब दर्शकको प्रतिनिधित्व गर्नु छ ।पहिले नाच–गान, एक्सन–फाइटबाट फिल्ममा प्रवेश गर्नेहरू हुन्थे । अहिलेचाहिँ थिएटरबाट आएका कलाकारले नै फिल्म चलाइदिइरहेका छन् र कथा ‘हिरो’ भएको छ । गुरुकुल, एक्टर स्टुडियो र मण्डला थिएटरले नेपाली फिल्म डोर्‍याएको छ– सुनील पोखरेल र अनुप बरालका शिक्षा–शैली नेपाली फिल्मको मूलधारमा छ ।अभिनयमा पोख्त, ज्ञान–सम्पन्न ‘जिनियस’ कलाकारहरू खगेन्द्र लामिछाने, विपिन कार्की, दयाहाङ राई, सौगात मल्ल, सरिता गिरी, मिरुना मगर, विजय बराल, प्रवीण खतिवडा, भोलाराज सापकोटा, दीपकराज गिरीदेखि जितु नेपालसम्म फिल्ममा छाइरहेका छन् । हिजो ‘अस्वीकृत’ झैं जनजाति अभिनेत्री आज फिल्ममा एकछत्र राज गरिरहेका छन्– मिरुना मगर हुन् वा जसिता गुरुङ वा अञ्जना बराइली वा पशुपति राई वा सिर्जना सुब्बा ।फिल्ममा ‘कथा’ हिरो हुन थालेसँगै पुरातात्त्विक लाग्ने ‘परम्परागत’ स्टाइलको हिरो–हिरोइनको मानकमा पनि बदलाब आएको छ । दर्शकले सिनेमामा जस्ता कथा खोज्न थाले, निर्देशकले ‘कथाले माग्ने’ पात्र खोजी गरे । फिल्म अब अनुहार–युग छोडेर कथा–युगमा विचरण गरिरहेको छ ।फिल्ममा विविधता छाएको छ, सायद पहिचान आन्दोलनको प्रभाव पनि हो । जनजाति–कथा फिल्मको ‘मूल’ भएर आउनु सुखद्, सानदार र ‘सुन्दर’ विषय हुँदै हो । ‘तर, अब फिल्ममा आउने नयाँ लस्कर टक्क रोकिएको छ,’ मनोज भन्छन्, ‘नयाँ सोचको पुस्ता तयार भएकै छैन ।’मनोजको बुझाइमा फिल्म अब अभिनयको मूलमर्मबाट चाहिँ बाहिर निस्किएको छ । अभिनय देखिने होइन, पर्दामा महसुस हुने विषय हो र कथा ‘हिरो’ भएसँगै त्यो ‘फेस भ्यालु’ मा बढी केन्द्रित हुन थालेको छ । ‘अभिनय र फिल्म लेखनमा क्राइसिस छायो । यो कमजोरीले फिल्म नै धरायसी हुने बिन्दुमा छ । यो किन भयो भने साहित्यमा ध्यान गएन । साहित्य र फिल्मको साइनो कमजोर भयो । साहित्य पढेर फिल्म लेखनमा आउने मान्छेहरू भएनन् । नेपाली फिल्ममा लेखक हराएको र लेखक खोजी भइरहेको समय हो । लेखकको अभावमा फिल्म मर्दै छ,’ मनोज भन्छन् ।हिरोइजमसाहित्यमा हिरोको परिभाषा छ– धीरललित, धीरप्रशान्त, धीरोदात्त, धीरोद्धत, जो अविजित, असल, चरित्रवान्, सत्यवादी, बलवान्, ज्ञानी हुन्छन् । नेपाली फिल्मको ‘हिरो’ अर्थात् प्रोटागोनिस्ट यही परिभाषाभित्र थिए, जसवरिपरि फिल्म घुम्थ्यो एक समय । नायकहरू मारधाड, आइटम गीत, नीलो आकाशमुनिको डाँडामा डान्स, आँसु, हाँसो र प्रेमकथामै रमाउँथे । तर, अब कथाको प्रमुख पात्रको अवधारणा फेरिँदै छ ।फिल्म निर्देशक अनुप बरालको विचारमा ‘हिरो’ र ‘नायक’ अलग हुन् । ‘नायकभित्र हिरोको गुण हुन सक्छ र नहुन पनि । नेपाली फिल्ममा थुप्रै अभियन्ता जन्मिए, नायकहरू भए,’ अनुप भन्छन्, ‘यद्यपि नायकको सिनेमायी प्रस्तुति सबल देखिएनन् ।’ राजेश हमालको ‘हिरोइजम’ भत्काउन जुन नयाँ अनुहार ल्याइयो, अब तिनै कलाकारमा हामी हिरोइजम खोज्दैछौं/खोजिरहेकै छौं । ‘हिरोइजम पात्रमा खोजिनुपर्ने थियो । पात्र हिरो हुनुपर्ने, कलाकारको अनुहार हिरो भयो,’ मनोज भन्छन् ।नेपाली फिल्मको मूलधार र ‘हिरो’ भित्र के–के अटाउँछ ? कथाहरूमा बीपी कोइराला, भवानी भिक्षुहरूले मधेशलाई मूलधारमा ल्याएकै थिए तर फिल्ममा मधेश र मधेशी अनुहार अटाएन । ती अटाए– कपाल काट्ने हजाम, जुत्ता सिलाउने मोची, पान बेच्ने पान पसलेका भूमिकामा ।तर, एक दशकयता मधेश र मधेशी पात्रको अनुहार फिल्ममा भित्रिएकोमा खुसी छन् ‘चलचित्र समीक्षक समाज’ का उपाध्यक्ष अनिल यादव, जसले ‘नेपाली फिल्ममा मधेशी पात्रको चरित्र–चित्रण’ विषयमा स्नातकोत्तर तहको थेसिस पनि गरेका थिए । अब नाजिर हुसेन, रवीन्द्र झा, कामेश्वर चौरासिया, प्रमोद अग्रहरीहरू फिल्ममा बलियो बन्दै छन् । अनिल यादव भन्छन्, ‘यो पर्याप्त त होइन यद्यपि, सुखद हो । फिल्ममा मधेश भित्रिएजस्तो लागे पनि अधिकांशको ध्येय मधेशी पात्रलाई होच्याएर, उडाएर हास्य बेच्ने नियत देखिन्छ । फिल्ममा मधेसी पात्रको चरित्र–चित्रण समग्रमा त्रुटिपूर्ण र विभेदकारी पनि छ, अब त परिवर्तन हुनैपर्छ ।’मधेशको यथार्थ धरातलमा उभिएर हालै रिलिज भएका दीपक रौनियारको ‘राजागन्ज’, दीपेन्द्र गौचनको ‘केटी हराएको सूचना’ ले मधेसी मूलका पात्र पनि ‘हिरो’ हुन्छन् भन्ने भाष्य बलियो बनाएको छ । ‘यी फिल्ममा मधेश र मधेशी पात्रलाई हेरेर तपाईं हाँस्न होइन, गम्भीर चिन्तनमा सामेल हुनुहुन्छ । यो हिरोमाथिको परिवर्तनको संकेत हो कि ?,’ अनिल भन्छन् ।भिडियो टु मल्टिस्क्रिननेपाली फिल्मको सबैभन्दा ठूलो बदलाब के हो ? श्यामश्वेत दिनहरूदेखि रंगीन र चमक–धमकपूर्ण मल्टिस्क्रिन समयसम्मका साक्षी नीर शाहको एउटै अनुभव–अनुभूतिले यो बदलाबको ठूलो क्यानभास–कथा सुनाउन सक्छ । त्यो बदलाब सम्भवतः प्रविधि हो । भिडियो–सिंगल थिएटर हुँदै हामी मल्टिस्क्रिनसम्म पुगेका छौं । ‘सिनेमा मेकिङ’ को गतिशीलता देखेका नीर समयको किनारामा बसेर विस्मित–विस्मित छन्, तिलमिलाएका छन् ।२०२४ सालको ‘परिवर्तन’ देखि २०८२ मा निर्माण भइरहेको ‘हर्ष’ सम्मलाई हर्षित भएर नियालिरहेका नीर नेपाली फिल्म–परिर्वतनको गम्भीर साक्षी बसेका छन् । एउटा गाई–गोठमा गाईको ‘बाँ’ छल्दै ‘परिर्वतन’ को आवाज डबिङ गरेको ५८ वर्षपछि उनले नेपालकै अत्याधुनिक स्टुडियोमा ‘हर्ष’ डबिङ गरे, केही दिनअघि मात्रै । र, बूढानीलकण्ठ, इटालीटारको घर पसेपछि पुराना दिनका गल्लीहरूतिर विचरण गरे ।‘परिवर्तन’ सुटिङताका गाउँको दृश्य चाहिए फिल्म–युनिट बूढानीलकण्ठ आउँथे । नीरसँग हामी अहिले जुन लोकेसनमा अन्तर्वार्ता गरिरहेका छौं, ‘परिर्वतन’ को सुटिङ यहीँ भएको थियो । ‘पहिले त्यसरी डबिङ गरिन्थ्यो, आज डबिङ–स्टुडियो नेपालमा सयौंको संख्यामा छन्,’ नीर ती दिन र यी दिनमाथि घोत्लिन्छन्, ‘यही सुटिङ–स्मृति नै नेपाली फिल्मको खास बदलाव–कथा भन्न पर्याप्त हुँदैन र ?’ त्यो एनलग युग, रक एन्ड रोल र फास्ट–फर्वाड र अनि यो डिजिटल युग !यी सबैले नीर ‘एकबारकै जुनीमा के–के देखियो ? के–के भोगियो’ भन्ने अनुभूतिले घेरिन्छन् । ‘परिर्वतनदेखि हर्षसम्मको डबिङ–यात्राको प्राविधिक परिवर्तन अभूतपूर्व नै रह्यो,’ नीर यादहरूमा तैरिन्छन् । रिल, नेगेटिभ धुने ल्याब, प्राविधिक, गोठ र पात्रहरू...! सबै–सबै नीरको मस्तिष्क–तरंगमा ओहोरदोहोर गरिबस्छन् । ‘हरेक युगको प्राविधिक परिवर्तनसँगै आएका सहायक परिवर्तनले सिने–इतिहास सुनाइरहेका छन्,’ नीर भन्छन् ।नीरका दिनहरूमा न कोहीसँग क्यामेरा थियो, न सम्पादन कक्ष, न प्रिन्ट ल्याब ! बडो दुःखका ती दिनहरूमा जे थियो, सरकारसँग थियो । नेपालमा फिल्म देखाउन त राणाकालदेखि नै प्रारम्भ भएको थियो, तर फिल्म–उद्योग बनाउने प्रयत्नचाहिँ २०२८ सालको पञ्चायती व्यवस्थामा मात्रै भयो (नेपाली फिल्म उद्योग बनिसक्यो कि छैन ? बहस छँदै छ) । २०२८ सालको त्यो पञ्चायती–क्रान्ति थियो– सञ्चार योजना ! त्यस योजनाअन्तर्गत स्थापना भएको थियो– शाही नेपाल चलचित्र संस्थान, जसको पवित्र लक्ष्य थियो– फिल्म विकास । संस्थान २२ वर्ष अनवरत चल्यो, केही फिल्म–वृत्तचित्र निर्माण भए । तर, २०५० भदौमा निजीकरण गरियो ।राज्यले फिल्म निर्माण गरिरहेका ती दिनमा शाही नेपाल चलचित्र संस्थान, बालाजुको नीर–स्मृति यस्तो छ– संस्थानमा साताको सातै दिन सैयौं मानिस आउँथे– रिल किन्न, फिल्मको इन्डोर र आउटडोर सुटिङ गर्न, डबिङ गर्न, सम्पादन गर्न, प्रिभ्यु हेर्न, सेन्सर–मिक्सिङ गर्न, ल्याबमा सिनेमा प्रोसेसिङ, कलर एनालाइसिस, प्रिन्टिङ गर्न...। ‘खासमा त्यो मन्दिर थियो फिल्मको । तर, अब छैन,’ चलचित्र विकास बोर्ड स्थापनाको २५ औं वार्षिक उत्सव (रजत महोत्सव) को पूर्वसन्ध्यामा नीरको प्रश्न छ, ‘चलचित्र संस्थान किन बेचेको ? र, चलचित्र बोर्ड किन खोलेको ? त्यसको जवाफ सरकारसँग छैन ।’युगदेखि युगसम्म‘सत्य हरिश्चन्द्र’ र ‘आमा’ कुन पहिलो ? विवाद र उल्झनमा छ– नेपाली फिल्म । नेपाली भाषामा नेपालमै २०२१ सालदेखि फिल्म निर्माण सुरु भयो । राष्ट्रिय निर्देशन मन्त्रालयले थालेको ‘आमा’ निर्माण ०२२ मा सकियो । तर, नेपालबाहिर २००८ सालमै भारत (कलकत्ता) मा ‘सत्य हरिश्चन्द्र’ बनिसकेको थियो । निर्देशक थिए– डी.बी. परियार । इतिहास भन्छ– यसको कथा–पटकथा– गीत–संवाद परियारकै थियो ।फिल्मको लागत थियो– भारु. १ लाख ३ हजार, जसमा परियारको २५ हजार लगानी थियो । २००७ कात्तिकमा कलकत्ता, बालीगन्जको रूपश्री स्टुडियोमा फिल्म छायांकन थालिएको थियो । ‘सत्य हरिश्चन्द्र’ काठमाडौंको ‘जय नेपाल चित्रघर’ मा प्रदर्शन पनि भएको थियो (अनुभव अजित, नेपाली चलचित्रको आरम्भ) । ‘दुवै फिल्मलाई प्रारम्भ मान्नुपर्छ । आजसम्मको पहिलो र दोस्रोको बहस अब हट्नुपर्छ,’ मनोज पण्डित भन्छन् । महेन्द्र शाहले प्रोपोगान्डाकै रूपमा सही, समाज–चेतनामा आफू सामेल हुनुपर्छ सोचेर फिल्ममा चासो देखाए, जुन सुखद प्रारम्भिक युग थियो, चलचित्र संस्थान बन्नु अर्को युग ।त्यसपछिको युग हो– बम्बई टु काठमान्डु ! बम्बईतिर बरालिइरहेका ‘जिनियस’ फिल्ममेकरहरू नेपालमै फिरे र फिल्म निर्माणमा होमिए ।अब प्रजातन्त्र र उदारीकरणको युग सुरु भयो– २०४६ पछि, जसलाई ‘भीसीआर–युग’ भनौं । भीसीआरमा बम्बइया फिल्म हेर्नु, नेपालमा पुनरुत्पादन गर्नु त्यो युगको प्रमुख विषेशता रह्यो । त्यस कालखण्डमा एक्सन–ड्रामा फिल्म प्रधान बने– राजेश हमालजस्ता ‘हिरो’ हरूले पर्दामा ‘भिलेन’ सँग ‘फाइट’ खेलिरहे । भीसीआरपछि भीसीडी/डीभीडी युग सुरु भयो, जुन बेला गणतन्त्रको बीज रोपिँदै थियो, हामीलाई सबैभन्दा बढी प्रभाव यो युगले पार्‍यो । भीसीआर– पुनरुत्पादन र बम्बई–कपीविरुद्ध सचेत भीसीडी–डीभीडी पुस्ताले ‘बम्बइया–शैली’ र प्रभावबाट विस्तारै आफूलाई अलग्यायो ।त्यसपछिको युग हो– ओटीटी अर्थात् डिजिटल, जहाँ हामी बाँचिरहेका छौं । भीसीआरबाट डीभीडी युगमा प्रवेशपछिको ब्लकबस्टर फिल्म हो– ‘लुट’ । ‘दासढुंगा’, ‘लक्ष्य’ हरू त्यसअघि पनि बनेकै थिए, तर ‘लुट’ ले ट्रेन्ड–सेट गर्‍यो । बम्बई विचारलाई विस्थापित गर्दै नेपालमा हलिउड विचार स्थापित भयो– ‘लुट’ पछि ।र, नेपाली फिल्ममा बम्बई फ्लप, हलिउड हिट भयो । ‘फिल्मी सचेतना त देखियो, तर सामाजिक ज्ञान–विकास यो ओटीटी युगमा हुन सकेन । ओटीटी प्रविधि मात्रै होइन, मनोविज्ञान पनि हो,’ मनोज भन्छन् । तर, नवीन सुब्बा, छिरिङरितार शेर्पा, मीन भामहरूको अभियानले हामीलाई ‘ग्लोबल–ब्लर्ड’ मा प्रवेश भने गराइरहेकै थियो, जसले नेपाली मौलिक दृश्य भाषाका फिल्म निर्माण गरे, जो फिल्मलाई समाजसँग जोड्नुपर्छ, मान्छेहरूसँग बृहत्तर संवाद गर्नुपर्छ र विश्वसिनेमामा नेपाली फिल्मको पहिचान निर्माण हुनुपर्छ भन्ने वकालत र विमर्श गरिरहेका छन् ।‘०४६ को जनआन्दोलनपछि फिल्म बन्ने संख्या ह्वात्तै बढ्यो र हामीलाई बम्बईया नक्कलको आरोप पनि त्यही अवधिमा लाग्यो,’ फिल्म समीक्षक अनुप सुवेदी भन्छन्, ‘फिल्म युगलाई गणतन्त्रअघि र पछि भनेर छुट्याउनुपर्छ । गणतन्त्रपछिको युगको सुरुवात ‘लुट’ फिल्म हो । त्यसपछि नै फिल्ममा मौलिकता आयो र डिजिटल प्रविधि पनि यसैबेला सुरु भयो ।’‘मौलिकता’–विमर्श चलिरहँदा फिल्मको मौलिकतामाथि ‘शाम्बला’ निर्देशक मीन भामको विचार फरक छ, ‘हामीकहाँ गाउँको सेटिङमा फिल्म खिचे त्यो मौलिक हुन्छ भनिन्छ, तर थ्री–डी फिल्म पनि मौलिक हुन सक्छ, नदेखिने कुरा पो मौलिक ।’ जहिल्यै फिल्मको रचनात्मकतामाथि विमर्श गरिरहन्छन्, निर्देशक नवीन सुब्बा । भनेका थिए, ‘बजारमा मात्रै निर्भर भए फिल्मले रचनात्मकता मात्रै गुमाउँदैन, भएको बजार पनि गुमाउनेछ । बजारले ‘कमोडिटी’ माग्छ, तर फिल्म कमोडिटी होइन ।’सम्भवतः मान्छेको ओजपूर्ण भाषा–आविष्कार हो– फिल्म, जसले ज्ञान र चेतनाको उच्च–तहमा आफूलाई उभ्याउँछ । अब ६० वर्षे नेपाली फिल्मले सिर्जनात्मक रूपमा आफूलाई परिपक्व प्रमाणित गर्नुपर्ने छ । विश्व मञ्चमा नेपाली फिल्मको खास ‘नेपालीत्व’ प्रदर्शन गर्नु छ । थुप्रै–थुप्रै नवीन सुब्बाहरू, थुप्रै–थुप्रै मीन भामहरू नेपाली फिल्म लिएर देशावर पुग्नुपर्नेछ । त्यसका निम्ति स्तरीय स्वादमा बानी परेका थुप्रै–थुप्रै दर्शक हुनु पनि अपरिहार्य छ ।‘पहिलेका फिल्मजस्ता मात्रै हुन्, अहिलेका पुस्ताले साँच्चैका फिल्म बनाइरहेको छ’नीर शाह, फिल्म निर्देशक/कलाकारनेपाली फिल्मको ६० वर्षे यात्रामा अभिनयमा के परिवर्तन आयो ?– विश्व सिनेमामा अभूतपूर्व परिवर्तन देखिएको छ । सिनेकर्मीहरू नाटक खेलेर आएका कलाकारमा सिनेमा खेलेका कलाकारको जस्तो गुण हुँदैन भन्थे । तर अंग्रेजी थिएटर अभिनयकर्मीको हलिउड प्रवेश भएपछि हलिउड सिनेमाको स्तरै कहाँ पुग्यो कहाँ ? भारतको कुरा गरौं, भारतीय सिनेमाका जन्मदाता दादासाहेब फाल्के आफैं स्टेज कलाकार हुन् । थिएटरका कलाकारले अभिनयको बेसिक व्याकरण बुझेका हुन्छन् । अभिनयको व्याकरण बुझेका मानिसको प्रवेश बिस्तारै बिस्तारै नेपाली चलचित्र क्षेत्रमा पनि बढ्दै गयो, त्यसले अभिनयको व्याकरणलाई पनि परिवर्तन गर्‍यो र अभिनय नै पुनर्भाषित भयो । र, अभिनयको परिभाषा नै बिस्तारै बदलियो । त्यसले अभिनयको ‘प्याटर्न’ बदलियो ।पहिले ‘थिएटरका कलाकारले फिल्ममा कामै गर्नु हुन्न’ भन्ने मान्यता वा बुझाइ थियो । अहिले फिल्ममा थिएटरकै कलाकारको लस्कर छ । यो व्यापक परिवर्तनलाई कसरी हेर्नुभएको छ ?– सुरुदेखि नै त्यही हुनुपर्थ्यो । म थिएटरबाटै आएको कलाकार हुँ । मसँगै थिएटरमा खेलेका अरू कलाकार साथीहरू अझै अभिनय गरिरहनुभएकै छ । ऊबेला महिला कलाकार खासै पाइँदैनथे । नृत्य गर्ने महिला, त्यसमाथि नाटक पनि गर्नेलाई फिल्ममा अलि बढी सुगम भयो, नभेटिने भएर । हामी हिरो भएर प्रवेश गर्न पाएनौं, त्यसका पछाडि थुप्रै कारण थिए होला । एउटा कारण चाहिँ हाम्रो पृष्ठभूमि नाटक भएकाले हुन सक्छ । हाम्रो ‘बिगिनिङ’ नै गलत छ फिल्मको । बिगिनिङ गलत भएकैले हाम्रो फिल्ममा भारतको बम्बैया शैली आयो । अहिले बनेका फिल्म हुन्, पहिला बनेका फिल्म होइनन्, ती फिल्म जस्ता मात्रै हुन् ।तपाईंले खेलेका, बनाएका फिल्मलाई फिल्म नै होइनन् भन्न सक्नुहुन्छ ?– मेरो फिल्मचाहिँ त्यतिन्जेलसम्म मात्रै राम्रा फिल्म हुन्, जब त्यहाँबाट बम्बैया सूत्र हटाइन्छ । बम्बैया शैलीबिना हलमा फिल्मै देखाइँदैनथ्यो । ‘वासुदेव’ फिल्म बनाउँदा मैले चाहेरै पनि धेरै कुरा त्यसमा प्रयोग गरेको थिइनँ । अहिलेको जस्तो अवस्था भए म धेरै कुरा राख्ने थिइनँ, जुन त्यस बेला राखेको थिएँ । नेपाली भाषामा बनेको पहिलो फिल्म ‘सत्य हरिश्चन्द’ नै हो, त्यसमा कुनै शंका छैन । त्यसले हामीलाई डोर्‍याएको सत्य हो । नेपालमा बनेको पहिलो फिल्म ‘आमा’ नै हो । ती फिल्म निश्चित उद्देश्यका लागि बनाइएका हुन् । नेपालमा ३ वटा फिल्म तत्कालीन सरकारले बनायो होला । तर, सरकारले नेपाली संस्कार र मौलिकता बोकेकै फिल्म बनाउने प्रयत्न गर्नुपर्थ्यो । नेपालीमा समृद्ध साहित्य थियो । साहित्यिक कृतिमाथि नै फिल्म बनेको भए पनि कति राम्रो हुन्थ्यो । तर, त्यो मार्ग अपनाउन सकिएन ।फिल्मको पर्दामा देखिन वा अभिनयमा छानिन तपाईंहरूको संघर्ष कस्तो हुन्थ्यो ?– त्यो हाम्रो संघर्षकै अवस्था थियो । त्यतिखेर हामी स्थापित थिएनौं । हरेक पटक फिल्म खेल्न अन्तर्वार्ता दिनुपर्थ्यो लाइन लागेर । र, पनि हामी फिल्ममा होमियौं । त्यतिञ्जेलसम्म मैले दार्जिलिङमा बनेको फिल्म खेलिसकेको थिएँ, प्रताप सुब्बासँग । कन्टेन्ट, अभिनय–शैली, स्टोरी टेलिङमा जति परिवर्तन आए, त्यससँगै थुप्रै सहायक परिवर्तन देखा परे– मुख्य रूपमा प्रविधिमा । तिनलाई मैले एउटा फिल्मकर्मी वा फिल्मको विद्यार्थीका रूपमा अभूतपूर्व ठानेको छु । र, त्यो परिवर्तन असाध्यै सार्थक छ ।ती दिनका चाखलाग्दा भोगाइ केही छन् ?– त्यसबेला बेला–बेला मात्रै फिल्मको सुटिङ हुन्थ्यो । सुटिङ गर्ने दिनको प्रतीक्षा हुन्थ्यो । सुटिङ उत्सव वा पर्वजस्तो लाग्थ्यो कलाकारलाई । र, पर्वजस्तै प्रतीक्षा रहन्थ्यो सुटिङ दिनको । सुटिङमा जानेलाई उत्सवको साक्षी हुन जाँदै छु भन्ने लाग्थ्यो । ती सेलिब्रेट गर्थे । जताततै सकारात्मक कुरा मात्रै देखिन्थ्यो । त्यो सकारात्मक सोच अचेल अलि कम देखिन्छ ।निर्देशकहरू कत्ति सक्षम थिए उतिबेला ?– केही निर्देशक निश्चित रूपमा आफ्नो काम जान्दथे । हीरासिंह खत्री आफैं निर्देशक मात्र नभएर सशक्त कलाकार पनि हुनुहुन्थ्यो, जो थिएटर ब्याक ग्राउन्डबाट आउनुभएको थियो । निर्देशक प्रकाश थापाबाट सिक्नुपर्ने पनि धेरै कुरा थिए । उहाँ कलाकारले अनुशासित भएर काम गरुन् भन्ने मान्यता राख्नुहुन्थ्यो, कामप्रतिको निष्ठा उहाँमा थियो । पछिसम्मै त्यही स्कुलिङबाट आएका निर्देशककै निरन्तरता रह्यो फिल्म क्षेत्रमा ।फिल्मलाई लिएर राजा महेन्द्र र वीरेन्द्र शाहसँग केही किस्सा, अनुभूति छन् तपाईंका ?– मैले फिल्म खेल्न दरखास्त दिएपछि निर्देशकले महेन्द्र राजालाई ‘फलानो नाम गरेको मान्छे सिनेमा खेल्न आएको छ, उसलाई खेलाउनुहुन्छ कि हुन्न ?’ भनेर सोध्नुभएको थियो रे ! जुन मलाई निकै पछि थाहा भयो, कसैले सुनाएपछि । वीरेन्द्र शाहले ‘चलचित्र उद्योगलाई दीर्घकालीन रूपमा विकास गर्ने दस्ताबेज तयार पार्नू’ भनेपछि म, चक्रबहादुर कार्कीहरूको समूहले फिल्म विकास गर्ने सूत्रमाथि केन्द्रित थेसिस लेखेर बुझाएका थियौं । त्यही थेसिसको एउटा च्याप्टर ‘नेपाल टेलिभिजन’ हो । थेसिसमा हामीले ‘नेपालमा टेलिभिजन पनि खुल्यो भने त्यसले सिनेमा उद्योगलाई धेरै सहयोग पुग्छ’ भनी लेखेका थियौं ।‘नायक’ भन्ने चिजको प्रचलित मान्यता भत्कियो भन्ने छ, यसमा तपाईंको विचार के छ ?– नायकत्वका पृथक–पृथक धार थिए । तपाईंले एउटा फिल्म हेर्नुभयो, त्यो हेरेर उठ्दा जो कलाकार तपाईंको हृदयको सबैभन्दा महत्त्वपूर्ण ठाउँमा बस्न सक्यो, त्यही नायक हो । जो कलाकारले मानिसको हृदयमा बस्ने सौभाग्य पाउँछन्, ती नायक हुन् ।प्रोटागोनिस्ट र एन्टागोनिस्टको थ्यौरीलाई कसरी बुझ्ने ?– यो पात्रात्मक परिचय हो । खलपात्रहरू पनि सिनेमामा नायक भएका छन् । जस्तो रविन हुडलाई के भन्ने ? इमेज सेल गर्ने कमर्सियल प्रडक्टलाई एक हिसाबले नायकत्व परिभाषित गर्नुपर्छ । बुझ्नुपर्ने कुरा के छ भने हृदयदेखि नै हेर्ने कुरा फिल्म हो । हलभित्र पसेपछि सबै मानिसले हृदयदेखि नै फिल्म हेर्छन्– राम्रो होस् या नराम्रो । तर, दर्शकले अट्याच्ट भएरै हेर्छन् । त्यसरी हेरेपछि मानिसको चेतन–अवचेतन मनले ती पात्रलाई आफ्नो छापका रूपमा राखिराख्छ । तपाईंको र तपाईंको मनको नायक फरक हुन सक्छ । प्रत्येक मान्छेको नायक फरक हुन्छ ।हाम्रो हिरोइजम फेसमा आएको परिवर्तनचाहिँ के त ? जस्तो ऊबेला राजेश हमाल थिए नायक, अहिले दयाहाङ राई छन् !– अहिले फेस होइन, अभिनयलाई प्राथमिकता दिइयो । तपाईं स्टार हुनुहोस् या महास्टार, अभिनय गर्ने भनेर गएपछि त्यो गर्नुपर्छ।‘नेपाली फिल्म मौलिक हुन सकेन, रचनात्मक हुन सकेन’ भन्ने बहस छ । तपाईंलाई के लाग्छ ?– पहिलेको तुलनामा हाम्रो फिल्म निकै मौलिक र रचनात्मक छ । पहिले त्यस्तो थिएन ।पहिले फिल्म बजारबाट निर्देशित हुन्थ्यो, अहिले निर्देशकले केही नयाँपन ल्याउन खोजेका हुन् ?– अहिले अभूतपूर्व परिवर्तन देखा परेको छ फिल्ममा– कथावाचन, कन्टेन्टमा । कथा भन्न छानिएको कथा र शैली अहिले महत्त्वपूर्ण छ । यसले मौलिकता पनि झल्काउँछ । टेक्स्टलाई पिक्चराइज गर्ने तरिका पनि बदलिएको छ । तर, पिक्चराइज गर्न निर्देशकहरूले अझ बढी मिहिनेत गर्नुपर्छ ।सूत्रबाट हामी प्रभावित भयौं, मौलिकता स्थापित गर्छु भनेर आएका फिल्म निर्माणकर्मी पनि किन त्यही ट्रेन्डमा छन् ?– जस्तो तपाईंले बम्बईको सूत्रलाई छाडिदिनुभयो र साउथ कोरियाको समात्नुभयो भने पनि एउटा सूत्र छाडेर अर्को समातेको त हो नि । मौलिक विषयवस्तुको छनोटले त्यसलाई अपनाउन बाध्य बनाइहाल्छ । मौलिक भन्नेबित्तिकै गाउँ, पहाड, भेडा, बाख्रा, चौर मात्रै होइन, त्यहाँको कथा चाहियो । मौलिकता भनेको माटोको सुगन्ध आउने र त्यो मुटु छुने हुनुपर्छ । माटोको सुगन्ध बोकेको कथा मुटु छुने गरी प्रस्तुत गरे त्यो नै मौलिक भइहाल्यो नि !स्टोरी टेलिङमा हामीले के परिवर्तन ल्यायौं ?– पहिले हरेक ५ कथापछि एउटा फाइट आउनैपर्थ्यो वा हरेक १० दृश्यपछि एउटा हास्य सिन आउनुपर्थ्यो । हरेक आधा घण्टामा एउटा भ्वाइलेन्ट सिन आउनुपर्थ्यो । त्यो स्थापित मान्यतालाई अहिले छाडिसकिएको छ । भनेपछि अहिले परिवर्तन आइसक्यो नि ! एउटा हिरो, एउटी हिरोइन, जो लभ गर्थे, एकअर्कासँग अनि तिनीहरूको सहयोगीका रूपमा त्यहाँ हँसाउने अरू २ पात्र पनि हुन्थे । यी फिल्ममा अनिवार्य थिए । त्यसलाई छाडेपछि स्थापित मान्यता मेटिएन र ?पछिल्लो पटक कुन फिल्म हेर्नुभयो, जसबाट तपाईं सन्तुष्ट हुनुभयो ?– मैले हेरेकामध्ये ‘ऊनको स्वीटर’ फिल्म ज्यादै मन पर्‍यो । म प्रायः आफ्नो सिक्वेन्स पत्ता लगाउन, त्यसको निर्माण पक्ष र विकास पक्ष हेर्न फिल्म हल जान्छु ।पछिल्लो समयको नेपाली फिल्म मेकिङबाट तपाईं खुसी हुनुहुन्छ ?– पहिलेको फिल्म बनाउने तरिका नै फरक थियो । यो फिल्म यहाँनेर सकिन्छ र यहाँबाट त्यहाँ गएर जोडिन्छ भन्ने उहिलेका निर्देशकले पहिल्यै निश्चित गरिसकेका हुन्थे । त्यसैले पहिलेका फिल्मकर्मीको होमवर्क राम्रो हुन्थ्यो । अहिलेका निर्माता–निर्देशकको शट डिभिजन होमवर्क राम्रो देखिँदैन । एडिटरमाथि निर्भरता बढेको छ । एडिटरले गाँसिदिने हो र क्यामरापर्सनले खिचिदिने हो भने डाइरेक्टरको के काम ? अहिलेका डाइरेक्टर त्यसमा सचेत हुनुपर्छ । किनभने अहिले फिल्म धेरै बनिरहेका छन्, अझ राम्रो पनि बन्नुपर्छ । फिल्म कलेजहरूको पढाइ कसरी भइरहेको छ भन्ने पनि महत्त्वपूर्ण हुन्छ, जहाँबाट परिवर्तनको सुरुवात गरिनुपर्छ । जस्तो, क्लोजअप किन लिने, कुनै लङ शट किन भन्ने विषय लजिकल हुनुपर्छ । र, त्यहीअनुसार सट्स ब्रेकडाउनमा निर्देशकले अझ बढी गृहकार्य गर्नुपर्छ ।विश्व सिनेमाको आँखाबाट हेर्दा हामी कहाँ छौं ?– नेपाल सिनेमा बनाउने देश हो र त्यहाँ पनि केही राम्रा सिनेमा बनिरहेका छन् भन्ने कुरा विश्व सिनेमाले देख्यो । हाम्रो उपस्थिति विश्व सिनेमाले महसुस गरिसकेको छ ।"
"डिब्बामा होइन, डेटामा बग्दै फिल्म","काठमाडौंका दुई महँगा सिनेमा घर (जय नेपाल र कुमारी) हाम्रा लागि हलिउड फिल्म हेर्ने निर्विकल्प जक्सन थिए । यो हो– करिब दुई दशकअघिको कुरा । पछिपछि त्यहाँ बलिउड फिल्म पनि लाग्न थाले ।सन् २००८ तिर हठात् केही कुरा फेरिए । सहरमा त्यस वर्ष एकाएक दुई नेपाली फिल्म आएका थिए– भूषण दाहालको ‘कागबेनी’ र आलोक नेम्वाङको ‘सानो संसार’ । कथावस्तु र प्रस्तुतिका हिसाबले ती फिल्मले उतिबेला केही न केही क्रमभंग गरेकै थिए । त्यसबेला प्रस्टसँग मैले पहिलो पटक नेपाली फिल्म रुचाएको थिएँ ।बलिउड फिल्म नछुटाउनु, सक्दो दोहोर्‍याएरै हेर्नु, मौका आइहाले तेहेर्‍याएरै पनि हेरिरहनु एसएलसी नसक्दैदेखिको मेरो रुटिनजस्तो थियो । एकसाथ कैयौं पर्दामा नेपाली र हिन्दी फिल्म चल्ने (चाहे गोपीकृष्ण होस् वा गुण सिनेमा वा अष्टनारायण) हल पुग्दा नेपाली फिल्म कहिल्यै हेरिएन ।बरु एकैदिन दुई पटक हिन्दी फिल्म दोहोर्‍याइयो । नेपाली फिल्मका कथा, अभिनय वा प्रस्तुतिले उकुसमुकुस त बनाउँथ्यो नै, त्योभन्दा बढ्ता कष्ट पर्दाले दिने सकस र ध्वनिको कर्कशले हुन्थ्यो । आमाको हात समातेर विश्वज्योति हलमा ‘दर्पणछाया’ हेर्दा होस् वा कलेजकै पहलमा ‘दासढुंगा’ हेर्न गएका सुन्दर अनुभव नभएका होइनन्, तर नेपाली फिल्मका अक्सर अनुभव सुखद थिएनन् ।उसो त साङ्ग्रिला च्यानलमा त्यसबेला दिनहुँ आउने नेपाली फिल्म घरमै बसेर चाहिँ हेरिन्थ्यो । डिस–एन्टिनाले घरमै बलिउड र हलिउड फिल्म हेर्ने अवसर जुराइदिएपछि भने फेरि आफूखुसी नेपाली फिल्म हेर्न मरिहत्ते गरिएन ।करिब १७ वर्षअघि त्यसैसाल भुवन केसी–झरना थापा अभिनीत ‘म तिमी बिना मरिहाल्छु’ र विराज भट्ट–रेखा थापाका ‘किस्मत्’ ले हल तताएका थिए । त्यस्तोमा एकाएक ‘कागबेनी’ को चर्चा चुलिएको थियो । उतिबेला धेरै कुरा नबुझिए पनि त्यसको प्रविधिदेखि निर्माणका विषय टीभी र पत्रपत्रिकामा दिन नबिराईकन आइरहेपछि म आफैं टिकट काटेर हल छिरेको थिएँ ।सायद नयाँ पुस्ता लक्षित उक्त फिल्मप्रति आकर्षण बढाउन होला, त्यसबेलाका चर्चित पपगायक निमा रुम्बाले ‘कागबेनी’ मा अभिनय गरेका थिए । प्रख्यात साङ्गीतिक समूह–१९७४ एडीले पहिलो पटक फिल्मका लागि गीत तयार पारेको थियो । म त सिनेमा हलमा जोडिएको गज्जबको साउन्ड सिस्टममा खास त्यस गीत सुन्नै सबैभन्दा व्यग्र थिएँ ।‘कागबेनी’ को समीक्षा गर्ने क्रममा पत्रकार कुन्द दीक्षितले अन्तर्राष्ट्रिय मापदण्डमै पनि कागबेनी उत्कृष्ट फिल्म बनेको भन्दै लेखेका थिए– ‘अब हामी नेपाली चलचित्रका कारण लज्जित हुनुपर्ने छैन ।’बलिउडको धङधङीमा रहेको मलाई त्यो फिल्म भनिएजस्तो उम्दै लागेको भने होइन । बलिउडको फर्मुलाबाट निकै पर, कतै सुस्त कतै अमूर्त लागे पनि हलबाट निस्कँदा म अघिपछिझैं निराश नै चाहिँ भइनँ । ठूलो पर्दामा समेत दृश्य सफा थिए, पर्दामा एउटा कुरा देख्दा त्यससँग मिल्ने गरी ध्वनि कतै नेपथ्यबाट आएको नेपाली फिल्मको हकमा मैले पहिलो पटक महसुस गरें ।विशाल पर्वतीय दृश्य त्यसरी, त्यस स्तरमा पस्किएको पहिलो पटक देखें । ‘फर्मुला’ फिल्मलाई एकैछिन बिर्संदा अभिनय नै पनि धेरै स्वाभाविक पाएँ त्यसमा । सेल्युलोइडमा अभ्यस्त नेपाली फिल्ममा त्यसबेला ‘कागबेनी’ मार्फत पहिलो पटक टूके क्यामरा प्रयोग गरिएको थियो ।जसै ‘सानो संसार’ ले त्यही लय पछ्यायो र नम्रता श्रेष्ठ, कर्मा, विनय श्रेष्ठ एकाएक मेरो मनमा बसे । कथावस्तुका हिसाबले त्यो फिल्म ‘कागबेनी’ भन्दा फरक थियो । त्यो फिल्म रङ्गीन थियो, हलुका थियो । फिल्मका गीत चल्तीका भन्दा फरक पप शैलीका थिए । हेर्दा सामान्य लाग्ने यी कुरा मेरा लागि भने महत्त्वपूर्ण थिए । कथा र प्रस्तुतिलगायतमा ‘सानो संसार’ मा गरिएका प्रयोग त्यसअघिकै सेल्युलोइडमै गर्नै नसकिने केही थिएन । तर, नेपाल फिल्म हेर्दा जुन फिकापन सधैं महसुस हुन्थ्यो, त्यो भने यसमा भएन ।०००यस शताब्दीको सुरुवातसँगै हलिउड र बलिउड दुवैतिर डिजिटल फिल्म निर्माण सुरु हुन थालेका छन् । बर्सेनि सयौं फिल्म बन्ने भारतमा प्रविधि फेरिंदा सुरुमा प्राविधिक पक्ष मात्रै बदलिए । अर्थात् फिल्म प्रोजेक्सन डिजिटल माध्यमबाट गरिए पनि धेरैजसो निर्माण भने सेल्युलोइडमै भइरहे ।तर, नेपालमा भने प्रविधिमा आएको परिवर्तन फिल्मकै स्वरूप बदलिने मोड बन्यो । यहाँ त्यसअघि म्युजिक भिडियो निर्माणका लागि चिनिएका भूषण दाहाल (फिल्म– कागबेनी) वा आलोक नेम्वाङ (फिल्म– सानो संसार) जस्ता व्यक्ति फिल्ममा छिर्नु नै उनीहरूसँग नयाँ प्रविधि, कथा भन्ने शैली छिर्नु बनेको थियो । डिजिटल सिनेमालाई त्यसैकारण पनि प्रविधिसँग मात्रै जोडेर हेर्न मिल्दैन । त्यो त्यसको सहाराले चलचित्रको स्वादमै आएको रूपान्तरणका रूपमा बुझ्नुपर्छ ।फिल्म प्रविधिको संक्रमणकालीन त्यस समयमा सेल्युलोइडमा बन्ने र डिजिटल चलचित्रबीच कलाकारिता जगत्मा वैचारिक कित्ताकाट नै भएको थियो । डिजिटलमा बन्ने चलचित्रलाई परम्परागत शैलीका चलचित्रकर्मीले फिचर फिल्म मान्दैनथे । कसैले त्यसलाई म्युजिक भिडियोको विस्तारित स्वरूप त कसैले वृत्तचित्र वा धारावाहिकजस्तो मान्थे, जसलाई तत्कालीन परिवेशमा नकार्नै पनि मिल्दैनथ्यो, जुन अहिले स्वाभाविक बन्दै गएजस्तो छ ।लेखक तथा पाका चलचित्रकर्मी प्रकाश सायमी डिजिटल रूपान्तरणलाई प्रविधिभन्दा बढ्ता कलाकारिताको गुणस्तरसँग जोडेर हेर्छन् । उनी डिजिटल सिनेमा बनाउन सजिलो भएपछि प्राविधिक पक्षमाथिको निर्भरता बढेको र निर्माणका कैयौं सौन्दर्य मृतप्रायः भएको बताउँछन् । त्यो यथार्थ भइकन पनि प्रविधिले दिएको लाभसामु ‘नोस्टाल्जिया’ बढी हुन सक्छ ।०००सेल्युलोइडको समय कस्तो थियो भने हलबाट आफ्नो फिल्म नउत्रँदासम्म निर्माताहरू चैनको श्वास फेर्न सक्दैनथे । त्यो बेला सेल्युलोइड प्रिन्ट सहरअनुसार छुट्याएर पठाइन्थे । निकै खर्चिलो हुने हुँदा ती एउटै प्रिन्टबाट कैयौं सिनेमा हलमा प्रदर्शन गरिन्थ्यो । प्रदर्शन समय आपसमा मिलाएर रिलका स–साना प्रिन्टका डब्बालाई ओसारपसार गर्ने साइकल/मोटरसाइकल ब्वायहरू एउटा अहम् जिम्मेवारीमा हुन्थे ।एउटा डिब्बामा चलचित्रका १२ देखि १५ मिनेटका कैयौं रिल हुन्थे । ती रिल प्रयोग हुनासाथ युद्धस्तरमा त्यसलाई बोकेर अर्को हलमा पुर्‍याउनुपर्ने हुन्थ्यो । जस्तो, चाबहिलको गोपीकृष्णमा ८, ११, २ र ५ बजेका सो हुन्थे भने त्यसको तुलनात्मक रूपमा नजिकको माछापोखरीस्थित अष्टनारायणमा ९, १२, ३ र ६ बजेका सो हुन्थे । ग्वार्कोको गुण र भक्तपुरको बाराही हलले त्यसैगरी सो टाइम मिलाउँथे भने एउटै पर्दा हुने हलले त्यसबीचमा आफूलाई अनुकूल बनाउँथे ।कहिलेकाहीं नसोचिएको जाममा वा फन्दामा परेर अड्किए अर्कोतिर फिल्म नै रोकिन्थ्यो । त्यसले हलमा नाराबाजीदेखि तोडफोडसम्मै निम्त्याउने अवस्थामा त्यसको क्षतिपूर्ति निर्माताले नै दिनुपर्थ्यो । त्यस्ता घटनाको केही पटक म आफैं पनि साक्षी बनेको छु । एउटा हिन्दी फिल्म हेर्दा त्यस्तै अवस्था आएपछि अन्तिम करिब २० मिनेटको फिल्म पूरा हुन सकेन । र, बाराही हलले हामीलाई टिकेटको पैसा फिर्ता दिँदै घर पठाएको थियो । पर्दामा चित्र हराउँदा हुने हुटिङ र नाराबाजीको त कुरै नगरौं ।०००नेपालमा डेढ दशकअघिसम्मै पनि १६ एमएमको क्यामरामा फिल्म खिचेर ३५ एमएमको पर्दामा उतारिन्थ्यो । दृश्यको गुणस्तर त्यहींबाट घट्न थाल्थ्यो । त्यसपछि जति बढ्ता ती रिलका डब्बा एक्सपोस हुन्थे, ती झनै कम गुणस्तरका हुन थाल्थे । त्यो प्रविधि नै त्यस्तै थियो । नेपाली सिनेमा जगत्लाई डिजिटलतर्फ डोर्‍याउन निकै अहम् भूमिका निर्वाह गरेको डिजिटल सिनेमा नेपाल(डीसीएम) का संस्थापक चलचित्रकर्मी अशोक शर्माले रिल खुइलिएपछि देखिने दृश्यबारे भने, ‘त्यो रङ्गीन लुगा धेरै लाउने–धुने गरेपछि खुइलिएजस्तै फिक्का हुन्थ्यो ।’ केही थान प्रिन्ट बनाएर एउटा सहरमा उत्रेपछि बल्ल अर्कोतिर जान्थे । त्यसबेला कुन सहर दुर्गम हो भन्ने भेउ पाउने एउटा मानक त्यहाँका हलमा लाग्ने पुराना फिल्म हेरेर पाउन सकिन्थ्यो ।१६ एमएमको नेगेटिभमा खिचेर १६ एमएममै देखाइए त्यो पर्दाको सानो भागमा मात्रै देखिने अवस्था हुन्थ्यो, जसले गर्दा फिल्म हलमा पुर्‍याएपछि सिनेमास्कोप लेन्सको प्रयोगले त्यसलाई ब्लोअप गरेर ३५ एमएम ठूलो पर्दामा प्रदर्शन गरिन्थ्यो । त्यसताका विदेशी फिल्म भने प्रायः सबै सिनेमास्कोपमा आउने हुँदा तिनका गुणस्तर तुलनात्मक रूपमा राम्रै हुन्थे ।नेपाली चलचित्र भने त्यही पर्दाका लागि जबर्जस्ती देखाइँदाको सकस शर्मा अझै सम्झिरहन्छन् । ‘हाम्रो फिल्ममा मोनो साउन्ड हुन्थ्यो भने विदेशी चलचित्रमा डल्बी । चलचित्र भनेकै श्रव्यदृश्य हो । र, हामी दुवैमा कमजोर हुँदा नेपाली फिल्मको गुणस्तर नहुने भन्ने भाष्य बनाइरहे,’ शर्माले सुनाए, ‘त्यही हलमा नेपाली फिल्म हेर्दा र विदेशी फिल्म हेर्दा दर्शकले फरक अनुभव पाइरहँदा किन त्यसो नभनुन् ।’१६ एमएममा बनेको फिल्ममा डल्बी प्रविधिको साउन्ड राख्दा त्यो महँगो र असहज दुवै हुने हुँदा त्यसको बोझ नेपाली चलचित्रकर्मीले उठाउन चाहँदैनथे । जबकि डिजिटलमा आवश्यकताअनुसार चारैतिरबाट गुन्जाउन सकिने ‘फाइभ पोइन्ट वान सराउन्ड साउन्ड’ सजिलै राख्न सकिन्थ्यो । त्यसैले पनि डिजिटल प्रविधिले नेपाली चलचित्रको पहिचान नै फेरेको र पुनरुत्थानको अवसर दिएको तिनै परम्परागत प्रविधिमा काम गरेका चलचित्रकर्मीहरू ठान्छन् ।बलिउडमै अलटाइम ब्लकबस्टर ‘शोले’ का सुरुमा चार वटा प्रिन्ट तयार पारेर तीन सहरमा रिलिज गरिएको थियो । डिजिटल प्रविधि बलिउडमा पनि सन् २००४–०५ तिर प्रयोगमा आउन थालेको थियो । हलिउडमा पनि सन् २००२ मा ‘स्टार वार्स’मार्फत पुरानो क्रम तोडिएको ठानिन्छ । त्यस हिसाबले नेपालले सन् २००८ तिर मारेको फड्कोलाई धेरै ढिलो भन्न मिल्दैन ।डिजिटलमा गएसँगै रिलका डब्बाका ठाउँमा एउटा हलमा एउटा हार्डडिस्क पुग्न थाले । विगत केही वर्षयता अहिले सर्भरमार्फत एकसाथ विश्वभर हजारौं पर्दामा फिल्म प्रदर्शन सम्भव छ । हामीले फेसबुक वा एक्सको अकाउन्ट लगइन गरेजस्तै निश्चित भर्चुअल स्पेसमा लग्डइन भएर फिल्म प्रदर्शन गर्न सकिन्छ ।०००सेल्युलोइडमा खिच्दा नेपालमा सुटिङ र सम्पादन सकेपछि डबिङ गर्नदेखि नै बम्बे दौड सुरु हुन्थ्यो । सो प्रविधिअनुरूपको नेपालमा ‘फूल लेन्थ’ डबिङ सुविधा नहुँदा नायक–नायिकासहितका कलाकार बोकेर त्यसबेला भारत जानुपर्ने बाध्यता हुन्थ्यो । सम्पादित फिल्मका दृश्य हेर्दै गर्ने ‘रक एन्ड रोल’ डबिङ नेपालमा सम्भव थिएन । नेपालमा सुटिङकै बेलाको अडियो सुन्दै डबिङ गर्ने विकल्प धेरै रोज्दा श्रव्यदृश्यको तालमेल नमिलेको देखिन्थ्यो । क्लोज सटहरूमा बलिउड र हलिउडको स्वाद चाखिसकेकाहरूका लागि असह्य हुनु अस्वाभाविक थिएन । त्यसकारण दृश्य र भाव अनुकूलभन्दा सिधै अनुच्छेद पढेजस्ता संवाद पुराना नेपाली फिल्ममा देखिन्थे ।मोन्टाज प्रिन्टिङदेखि ब्याकग्राउन्ड स्कोरसम्मका लागि भारतमै जानुपर्ने भएपछि नेपालमा सुविधा हुँदाहुँदै पनि पोस्टरदेखि थप प्रिन्टसम्मै उतै छापेर ल्याइने गरिएको अनुभव चलचित्रकर्मी सायमी सुनाउँछन् । जानैपर्ने भएपछि कैयौं फिल्मको सम्पादनसमेत भारतमै गरिएका इतिहास छन् ।०००नेपालीहरू विश्वभर फैलिरहँदा त्यसलाई जोड्ने अस्त्र नेपाली सिनेमा भने ‘लोकल’ थियो । केही वर्षकै अन्तरालमा अहिले नेपाली फिल्मलाई चर्चा र ढाडस दिलाउने एउटा मुख्य क्षेत्र नै डायस्पोरा बनेको छ । यूएफओ नामक डिजिटल सिनेमा वितरक कम्पनीबाट प्रविधि नकिनीकन रोयल्टी तिर्नेगरी सुविधा मात्रै ल्याएपछि नेपालमा विरोध भएको अशोक शर्मा बताउँछन् ।नेपाली फिल्म क्षेत्रले अहिलेसम्मै पनि आफ्नो कमजोरीभन्दा विदेशी चलचित्रको दबदबाको मार खेपिरहेको ठान्ने गरेको पाइन्छ । त्यसबेला यूएफओ आउने खबरसँगै सिनेमा जगत्मा ठूलै कम्पन ल्याइदिएको शर्मा सम्झन्छन् । उनी भन्छन्, ‘त्यसले त झन् विदेशी फिल्मकै प्रवर्द्धन हुने भयो, देशैभर झन् बढ्ता हिन्दी फिल्म लाग्ने भए । नेपाली फिल्मको झन् दुर्गति हुने भयो भन्ने चिन्ता भए ।’तर, त्यसबेलै अर्को एउटा कित्ताले विदेशी फिल्म रोक्दैमा नेपाली फिल्म नचल्ने, बरु जति धेरै विदेशी फिल्महरू आउँछन् त्यति नै नेपाली चलचित्र प्रतिस्पर्धात्मक हुने तर्क गरिरहेका थिए । त्यही विवादले चलचित्र जगत्मा ‘उग्र राजनीति’ छिरेको कैयौं चलचित्रकर्मीको अनुभव छ । त्यस राजनीतिमा दुवै कित्ता गलेनन् ।जबर्जस्ती नै भए पनि डिजिटल सिनेमा वितरणको प्रविधि ल्याएर चलचित्रकर्मीमाझ त्यो प्रस्ट्याउने प्रयास शर्मालगायतले गरिछाडे । तर, अर्को पक्ष पनि डिजिटल फिल्म नै नबनाउने अड्डी कसेर बसिरहेपछि भित्रिसकेको उक्त प्रविधिको लाभ बलिउड फिल्मले नै उठाए । नेपाली फिल्म बलिउडको छायामा मात्र परेन, त्यसको लाभ उनीहरूले नै पाए ।त्यसबीचमा अर्को रोचक विकल्प पनि सोचिएको थियो– फिल्म सेल्युलोइडमै बनाउने तर डिजिटलमा रूपान्तरण गरेर प्रदर्शनमा ल्याउने ! विडम्बना, त्यसका लागि पनि बम्बई नै पुग्नुको विकल्प थिएन । अनि, वितरणको प्रविधि ल्याउनेहरूले नै ‘फिल्म निर्माणको माहोल बनोस्’ भनेर डिजिटल टूके क्यामरादेखि सम्पादनका लागि चाहिने उपकरणहरू भित्र्याए । देशभित्र जेसुकै राजनीति चले पनि इन्टरनेटको छाप अकल्पनीय गतिमा बढिरहेको थियो, संसारमा प्रविधि उस्तै गरी नयाँ–नयाँ आइरहे र नेपालमा हेर्दाहेर्दै अस्तित्वकै लागि डिजिटलमा जानैपर्ने माहोल बनिछाड्यो ।सन् २००७ मा स्थापना भएको डीसीएनको अप्रत्यक्ष लगानी ‘कागबेनी’ मा छ । किनकि त्यो क्यूएफएक्स सिनेमाज्का सञ्चालकहरू– नकिम उदिन, राजेश सिद्धि र भाष्कर ढुंगानाले निर्माण गरेका हुन् । उनीहरू डीसीएनका समेत संस्थापक हुन् । उनीहरूले नै ‘सानो संसार’ समेत बनाएका थिए ।चलचित्र निर्माताहरू जत्तिकै हल मालिकहरू पनि नयाँ प्रविधिमा जान हिचकिचाइरहँदा प्रोजेक्सन र सिनेमा सर्भर डीसीएनले नै किस्ताबन्दीमा उपलब्ध गराइदिएको थियो । डीसीएनजस्तै अहिले क्युब नेटवर्कसमेत डिजिटल सिनेमा नेटवर्कका रूपमा प्रयोगमा छ ।त्यस्तो रस्साकसीमाझ अघि बढेको डिजिटलकरण एक दशकअघि नै लगभग पूरै रूपान्तरण भएको नेपालको कथा संसारकै दुर्लभ रहेको त्यसका अभियन्ताहरू मान्छन् । ‘हलिउड र बलिउडमै पनि पोस्ट प्रोडक्सन डिजिटलमा भइरहँदासमेत सिनेमा बन्ने काम सेल्युलोइडमै पछिसम्मै जारी थिए,’ अशोक शर्मा भन्छन् । नयाँ प्रविधिलाई आत्मसात् गर्ने र पुरानो कुराबाट बाहिर निस्किहाल्न नखोज्ने मानवीय स्वभाव यस रूपान्तरणका क्रममा संसारभर देखिएको पाइन्छ ।डिजिटल र सेल्युलोइडबीचको द्वन्द्व चलिरहँदै सन् २०१२ मा आएको ‘लुट’ ले धेरै कुरा फेरिदियो । डिजिटल प्रविधिमा बनेको उक्त फिल्मले तत्कालीन रूपमा धेरै मानक तोडिदियो । उदाउँदा कलाकार र नितान्त नयाँ निर्देशकको भरमा ‘ब्लकबस्टर’ बनेको सो फिल्मले डिजिटल वितरण नेटवर्कको सबैभन्दा राम्रो लाभ उठाउन सक्यो ।नेपाली फिल्म र मल्टिप्लेक्स राम्रोसँग आपसमा जोडिन नसकिराखेका बेला ‘लुट’ ले सम्भवतः दसौं हजारौं नयाँ पुस्तालाई पहिलो पटक नेपाली फिल्म हेर्न मल्टिप्लेक्सहरूमा पुर्‍यायो । ‘लुट’ को क्रेज सन् २००६ मा सार्वजनिक भएको बलिउड फिल्म ‘धुम टू’, ‘क्रिश’ र ‘डन’ जस्तो देखिन्थ्यो । त्यो फिल्म हलबाहिर देखिने दर्शकको लाइनमा मात्रै होइन, हलभित्रको सिट्ठी अनि तालिमै समेत झल्केको म सम्झन्छु ।र, त्यो यात्रालाई कहिले ‘कबड्डी’ त कहिले ‘जात्रा’, कहिले ‘छक्का पञ्जा’ त कहिले ‘पशुपति प्रसाद’ लगायतले निरन्तर अघि बढाइरहे । डिजिटल युगमा बनेका ‘साम्बाला’, ‘घामपानी’, ‘टलकजङ भर्सेस टुल्के’ देखि ‘ऊनको स्वीटर’ सम्म कैयौं यस्ता फिल्म छन्, जसको यहाँ चर्चा गरिसाध्य छैन ।गत वर्ष झन्डै ५० करोड रुपैयाँ ग्रस कलेक्सन गरेको भनिएको ‘पूर्णबहादुरको सारङ्गी’ सम्झँदा लाग्छ, १७–१८ वर्षअघि नेपाली फिल्मको धार डिजिटल प्रविधितर्फ नजोडिएको भए के यस्तो हुन्थ्यो होला ?"
परम्परागत पर्खाल भत्काउँदै नेपाली फिल्म,"दृश्य १हर्षजितले जार काट्न पाउँछ ।श्रीमती ठूलीलाई रुद्रमानले प्रेम गरेको छ । ऊ नै हर्षजितको जार हो । काट्ने भनेर निश्चित गरेको दिन रुद्रमान हर्षजितभन्दा नौ पाइला पहिले उभिन पाउँछ । हर्षजितले हातमा खुकुरी बोक्न पाउँछ । मुखियाले काट् भनेपछि जार भाग्न पाउँछ । उसले खेदाउन पाउँछ ।रुद्रमान दौडिन्छ । हर्षजित खेदाउन थाल्छ । दौडिँदै–दौडिँदै उनीहरू जंगल पस्छन् ।भाग्ने मान्छे लगातार कति नै भाग्न सक्छ र ? खेदाउने मान्छेले लगातार कति नै खेदाउन सक्छ ? केहीबेरमा उनीहरू लखतरान हुन्छन् । हुन त उनीहरू पुरुष नै हुन् । एउटी महिलामाथि हक जमाउनका लागि लड्न, भिड्न ठीक परेका पुरुष ! उनीहरू पुरुष भएकाले नै जार काट्ने नियम बसेको हो ।पुरुष भएकैले जार बन्ने र काट्ने अधिकार पाएका हुन् । ती दुवै कुरा हुनुमा महिला चरित्रको कुनै ठूलो भूमिका छैन । न त उनीहरूलाई भाग्ने र काट्ने बनाउने निर्णयमा कुनै महिलाको भूमिका थियो । हर्षजितलाई जार काट्छस् कि के गर्छस् भनेर सोध्ने पनि पुरुष नै थिए ।तर, ठूलीले गरेको प्रेमचाहिँ साँचो थियो । उसले रुद्रमानलाई प्रेम गर्थी । भलै त्यो प्रेम सामाजिक नियमले बिथोलियो । रुद्रमान र उसकी बहिनीले आपसमा मीत लगाइदिए । कथामा ‘ट्विस्ट’ आउन ठूलो कुरा चाहिँदैन । इन्द्रबहादुर राई यसका ‘मास्टर’ नै हुन् ।बिहेपछि पूर्वप्रेमी ठूलीलाई पछ्याउँदै आयो । त्यो ठूलीले चाहेको कुरा थिएन । वा थियो भने पनि उसलाई थाहा थिएन । ऊ त्यसले बिथोलिई । त्यसैले त एउटा दृश्यमा ऊ भन्छे, ‘हामी कसैको पनि आफूले चाहेजस्तो जीवन हातमा नहुने रहेछ, कताकताबाट कसै–कसैले बिगारिदिँदो रहेछ । अरूले घरीघरी बिगार्दै लग्यो, बिगार्दा–बिगार्दा अन्तमा जीवन बन्छ । जीवन त्यही नै रैछ ।’बाह्य परिस्थितिले हाम्रो समाजमा बिग्रिन त पुरुष र महिला दुवैका जीवन बिग्रिन्छन् । तर, त्यसमा पनि महिलाको जीवन बिगार्ने संरचना धेरै छन् । महिलाको शरीरमाथि अरू धेरैले निर्णय गरिदिन्छन् । तर, जार काट्ने बेला दुई पुरुष दौडिएको दृश्य हेर्दै गर्दा मैले अर्कै कुरा देखें । उनीहरू दौडिरहेका छन् यही पितृसत्ताका कारण ।उनीहरू गाउँलेको रमिता बनेका छन् । उनीहरू थाकेका, भिडेका, सबै यही पितृसत्ताकै कारण । दुई जना जवान पुरुष, उनीहरूले चाहे यो कुरा मान्दिन भन्न सक्थे । तर नाइँ, उनीहरू अभ्यस्त छन् । ठूलीको श्रीमान्ले भनेको थियो, उसका लागि काफर नहुनु नै जीवन हो । उनीहरू काफर हुन सकिरहेका छैनन् यही पितृसत्ताका कारण ।न त कसैले ठूलीको मनको खास कुरा सोधे । उसलाई केही भन्नु पो छ कि ? उसले भेट्न आएको पूर्वप्रेमी रुद्रमानलाई पहिला चक्कु किन हानी ? के ऊ बिहे गरेर खुसी थिई ? उनीहरू एकअर्कालाई काट्न तयार हुन सक्छन् तर यति प्रश्न सोध्न सक्दैनन् । पितृसत्ताले महिलालाई त लखतरान पारेको छ नै, त्यसले पुरुषलाई पनि उस्तै पारेको छ । तर, यो कुरा समाजका पुरुषले बुझिरहेका छैनन् । ‘जार’ फिल्मका निर्देशक फुर्वा छिरिङ लामाले उनीहरू भाग्दाभाग्दै लथ्रक्कै परेको दृश्यमार्फत यही गहन कुरा भन्दिए ।दृश्य २विष्णुबहादुर केसी भुटानको राष्ट्रिय खेलाडी थिए । तर, शरणार्थी भए । शरणार्थी हुनलाई ठूलो कारण चाहिन्न ।आफ्नो देशले घरबाट निकालिदिए पुग्छ ।विष्णुको समय हेर्दाहेर्दै उल्टियो । उनी जे भएर जन्मिएका थिए, जुन भाषा बोल्थे, त्यही उनलाई देशबाट धपाउन पर्याप्त भयो । हुन त उनले भुटानको जर्सी लगाएर त्यही देशका लागि फुटबल खेलेका थिए । तर, आफैं फुटबलझैं भए । उनलाई भुटानले लात्ताले हान्यो । उनी नेपालको झापामा शरणार्थी भएर खसे । पछि पुनर्वासले पुनः अर्कोपल्ट लात्ती हान्यो । उनी अमेरिकामा खसे ।तर, जहाँ पुगे पनि मान्छेको मनले आफू जन्मिएको ठाउँ खोज्छ । उनी अमेरिकामा छन् । तर, उनको मन हरेकपल्ट चिठी खस्ने पोस्ट बक्समा बस्छ । ‘त्यहाँ चिठीको जवाफ आयो कि ?’ यही प्रश्न मात्र सोध्छ । उनको मनको एउटा कुना हरेकपल भुटान सम्झिएर मात्र चल्छ । अमेरिकी भइसके । घुम्नै भए पनि भुटान जाने रहर छ । रहरलाई सुनेर भुटानले आउने निम्तो पो दियो कि ? आखिर एउटा राज्य पूर्वनागरिकसँग कति समयसम्म दुःखी भइरहन सक्छ ?तर, अहँ संसारकै ‘खुसी देश’ दावी गर्ने भुटान उनको खुसी फर्काउने कुरामा टसमस भएन । उनी पनि भुटान जाने सपनाबाट ब्युँझिएनन् । उनले त्यसका लागि सबैथोक गरे । भेट्न सक्नेलाई भेटे । सुनाउन सक्नेलाई सुनाए । उनी उतैको हुन खोजे । उतैको भाका गाउन खोजे । क्रिस्चियन भएर पुनर्जन्म लिइहेरे । तर अहँ, अहँ कसैगरी भुटान जान लायक भएनन् । कसैगरी उनको रोग निको भएन । कुनै रोग निको हुँदैन । किनकि निको बनाउन खोज्नेलाई त्यसको प्रभाव कति गहिरो पर्छ, थाहा हुँदैन ।फिल्ममा बाँचेर पनि पटकपटक मरिरहेको एउटा यस्तो चरित्रको मृत्यु देखाउनुपर्‍यो भने कस्तो दृश्य चाहिएला ? के सास गएको कुनै दृश्य मात्र पर्याप्त होला ?‘भूठान’ फिल्मका निर्देशक विनोद पौडेल र उनको टिमले त्यो कुरा भन्न शक्तिशाली दृश्य भाषा रचे । विष्णुबहादुरले अमेरिका पुग्दा पनि फुटबल सँगै लगेका थिए । उनी बेलाबेला त्यसलाई बाकसबाट निकाल्थे, सुमसुम्याउँथे । भुटान फर्किने आशा हुन्जेल फुटबल सलामत नै थियो । तर, जब आशा सकियो, उनले फुटबल चक्कुले काटे । हावा निस्किएको टाटेपाटे फुटबल उनको टाउको बन्यो । त्यो उनको अनुहार बन्यो । उनको अनुहार अब हावा निकालिएको फुटबल बन्यो । अनि फुटबलको पनि एउटा छुट्टै न्यारेटिभ बन्यो ।भुटान जाने आशा उनी बाँचुन्जेल उनको शरीरमा थियो । त्यो मृत्युपछि मात्रै मर्‍यो । अनि उनको टाउकोमा काग बस्यो । काग अर्थात् नराम्रो खबर सुनाउने बिम्ब । शक्तिशाली पार्श्व ध्वनिसहित आउने त्यो बाहिरको दृश्यमा उनको पछाडि काग नै काग उडे । त्यस्तो अवस्था भोग्ने उनी एउटा मात्रै मान्छे होइनन् । उनको कथा उनको मात्र होइन । उनको कथा सुनाउन एउटा काग मात्रै पर्याप्त छैन ।बिर्सन नहुने कुरा, त्यो दृश्यमा विष्णुले भुटानको राष्ट्रिय पोसाक लगाएका छन् ।दृश्य ३सरस्वती आफूले अपहरण गरेको बच्चालाई आफ्नै बच्चालाई जसरी नुहाइदिँदै छिन् । उनको पेटमा भएको बच्चा त्यही बच्चाको आमा सविताकै कारणले तुहिएको थियो । स्कुलको प्रधानाध्यापक रहेकी सविताको हातमा शक्ति थियो । उनले मधेशी सभासदसँग बिहे गरेकी थिइन् । त्यसैको भरमा उनले आफूले गरेको गल्ती पनि लुकाइन् । आफ्नो कारण बच्चा तुहेको कुरा बाहिर ल्याइनन्, बरु डाक्टर नै किनेर उनलाई अर्कै रोग भएको सत्य बनाइदिइन् ।सरस्वती सानो मान्छे थिइन् । हरेक साना मान्छेको सत्य जसरी उनको सत्य पनि गुमनाम भयो । तर, अपहरणको केस सुल्झाउन काठमाडौंबाट आएकी एक जना महिला प्रहरी पूजा सरले उनको पीडा बुझिन् । हरेक राजनीतिक वाचा काठमाडौं आएपछि बिलाउँछन् । उनी काठमाडौंबाट तराई जानु पनि सांकेतिक छ । पूजाले सरस्वतीसँग शक्ति प्रयोग गरेर होइन, कुरा गरेर नै उनको हातबाट बच्चा फिर्ता पठाउन सफल भइन् । मधेशको मुद्दा शक्ति प्रयोग नगरी सुन्ने प्रशासन विरलै छ । बच्चा पठाउनुभन्दा पहिला सरस्वतीले मागेको एउटा मात्र कुरा थियो, उनीमाथिको अन्याय सार्वजनिक गरिदिनु । आफ्नो बच्चालाई जे भएको थियो, काठमाडौंको पत्रिकाले जस्ताको तस्तै लेखिदिनु । जे भएको हो त्यो नदबाइदिनु ।उनी त्यसैले बच्चालाई फिर्ता पठाउन नुहाइदिँदै छिन् । उनको पनि सायद त्यसरी नै आफ्नो बच्चालाई नुहाइदिने सपना थियो, त्यो तुहियो । तर, आफूलाई रुवाउनेकै बच्चालाई पनि माया गरेर नुहाइदिँदै छिन् ।नुहाएर सफा भएको बालक घर फर्किन्छ । उसलाई फिर्ता ल्याएकामा पूजा सरको चर्चा हुन्छ । पूजा सरको त के भनौं, उनको वरपरका पुरुष प्रहरीको चर्चा हुन्छ (वा भनौं चर्चा उनीहरूले खोस्छन् ।) । भोलिपल्ट बिहानै सरस्वती पत्रिका किन्छिन् । आफ्नो समाचार छापिएको छ कि भनेर खोज्छिन् । तर, छापिएको हुँदैन । उनको अनुहारको रङ उड्छ । उनको अनुहार पढेका श्रीमान् उनलाई के भयो भन्दै सोध्छन् । उनी त्यहाँ आफ्नो कथा नभएको भन्छिन् । श्रीमान् भन्छन्, ‘कहिले लेखिएको थियो र ?’यो दृश्यमार्फत निर्देशक दीपक रौनियारले मधेशलाई हेर्ने नेपाली समाजको एउटा गहन सोचलाई प्रश्न गरेका छन् । मधेशलाई नेपालमा यसरी नै धोका दिइएको छ । सरस्वतीले विश्वास गरे जसरी नै मधेशमा बस्नेले इतिहासदेखि नै धेरै मान्छेलाई विश्वास गरेका छन् । आफ्नो कुरा सुनिन्छ, बुझिन्छ ठानेका छन् । तर, धोका पाएका छन् । सिमाना बनेर तराईमा उभिएका छन् । तर, पटक–पटक भारतीय भनिएको अपहेलना सहेका छन् ।सरस्वतीको कथा नछापिनु मधेशको समाजको एउटा वास्तविकता नछापिनु हो । वा फिल्ममा सरस्वतीलाई होलसेलमा अपहरणकारी महिला बनाइएजस्तै कम्तीमा एउटा मात्र कुरा लादिनु हो । उनीभित्र भएको आक्रोशको स्वर कसरी आयो, नखोजिनु हो ।अनि त्यसो गरेको नस्विकारिनु पनि हो । कम्तीमा पूजाको अनुहारमा त्यसको बोझ छ । सरस्वती पक्राउ परेपछिको दृश्यमा उनीसँग आँखा जुधाएर हेर्न सक्दिनन् । तर, बाँकी पुरुष अफिसरको अनुहारमा त सरस्वतीलाई धोका दिएकामा कुनै ग्लानिसमेत देखिन्न ।...सिनेमालाई धेरै दृश्य र चरित्रले बनाउँछन् । माथि भनिएजस्ता दृश्यमार्फत तिनले फिल्ममा धेरै वटा कुरा गरिरहेका हुन्छन् । कसैले कथालाई अगाडि बढाइरहेका हुन्छन् । कसैले चरित्रको भित्री मनमा के चलिरहेको छ भन्छन् । अनि कसैले लेखक वा निर्देशकको कथा भन्ने तरिका वा कथा भन्नुको उद्देश्य चिहाउन दिन्छन् ।मलाई गहिराइ भएका यस्ता दृश्यहरूले छुन्छन् । तिनले कुनै सर्जकले आफ्नो कलामाथि कति समय खन्याएको छ वा कति सोचेको छ भन्ने कुरा देखाउँछन् । आफू पनि लेखक भएको कारणले एउटा दृश्य बनेर आउन कति समय लाग्न सक्छ भन्ने पनि थाहा छ ।पछिल्लो समय नेपाली फिल्महरूमा यस्ता अर्थपूर्ण दृश्यहरूको प्रयोग बढिरहेको छ । कमर्सियल वा आर्ट जुनसुकै सिनेमामा आए पनि यस्तो प्रयोगले हाम्रो सिनेमाको भाषालाई समृद्ध बनाउँछ । सोच्ने ठाउँ दिन्छ । यस्ता दृश्य कति महत्त्वपूर्ण हुन् भनेर हेर्नलाई म बेलाबेला तिनलाई ती दृश्यबाट हटाएर हेर्छु । यदि तिनलाई हटाउने हो भने फिल्ममा कत्रो खाडल पर्छ ? ‘भूठान’ फिल्ममा त्यो दृश्य हुन्थेन भने के हुन्थ्यो ? ‘राजागन्ज’ मा त्यो दृश्य हुन्थेन भने के हुन्थ्यो ?फिल्म पनि एउटा मान्छेजस्तै हो । जसरी एउटा मान्छेलाई बुझ्न वा चिनाउन त्यसका केही बानीहरू चाहिन्छ, यस्ता दृश्यहरू ती बानीहरू हुन् । ती दृश्यमार्फत नै हामीले फिल्मसँग परिचय गर्छौं । किनकि एउटा समयपछि फिल्मको सबै कुरा होइन, केवल यस्तै दृश्य मात्र याद हुन्छन् । त्यस्ता दृश्यलाई पछिसम्म पनि केलाइरहन सकिन्छ । त्यस्ता दृश्यलाई पटकपटक हेरेर नयाँ अर्थ लगाउन सकिन्छ । कविताका पंक्तिजस्ता दृश्य ।अहिले पनि सिनेमा हलमा बासी कथाको कमी छैन । प्रेमलाई देखाउने एउटै तरिका । संघर्ष देखाउने एउटै तरिका । हिरो उस्तै । ‘हिरोनी’ उस्तै । फिल्म बनाउनेहरू धेरैले सिनेमालाई बचाउने कुरा त्यसको नयाँपन हो भन्ने बुझिरहेका छैनन् । जसरी हाल चलिरहेको ‘उनको स्वीटर’ फिल्मले गोठको छानोबाट जुन देखिने गरी एउटा प्रेमिल दृश्य खिच्यो । त्यो कैयौं पटक हेरिएका प्रेमका दृश्यभन्दा पृथक् थियो । त्यसले धेरैलाई छोयो । त्यस फिल्ममार्फत निर्देशक नवीन चौहानले देखेको प्रेम हेर्न पाइयो ।दुई फरक ठाउँमा उभिएर हेर्‍यो भने हरेक वस्तु अलग देखिन्छ । सुन्धाराबाट हेर्दाको धरहरा र स्वयम्भूबाट हेर्दाको धरहरा अलग देखिन्छ । धरहरालाई धरहराबाहेक अन्य स्वरूपमा हेर्न खोज्यो भने कस्तो देखिन्छ ?म चाहन्छु, नेपालमा हरेकखाले फिल्म बनाउनेले आफ्नो कथालाई मान्छे जस्तो सोचून् । उसको आवाज सुनून् । पटकपटक भनिएको कुनै कुरालाई जस्ताको तस्तै दोहोर्‍याउनुभन्दा त्यो विषयमा उनीहरूको हेराइ के हो भनून् । त्यो कुरामा आफू खोजून् । भन्दिएजस्तो नगरून्, खासमै केही भनून् ।"
"इटहराको त्यो घर, विचारको स्मारक","एमालेका तत्कालीन महासचिव मदन भण्डारी नेपाली राजनीतिका एउटा दूरदर्शी विचारक, सशक्त वक्ता र जनताको मनमा बसेका एक असाधारण नेता थिए । वि.सं. २०५० जेठ ३ गते चितवनको दासढुंगामा रहस्यमय मृत्युवरण गरेका उनको छोटो जीवन केवल राजनीतिमा मात्र सीमित थिएन । रहनसहन, सोच र संस्कारले त्यो यात्रालाई अझ विशेष बनाएको थियो ।पूर्वपश्चिम राजमार्गमा पर्ने उर्लाबारीबाट १६ किलोमिटर दक्षिण झरेपछि इटहरा गाउँ पुगिन्छ । यहाँ एउटा सानो र सुनसान बस्ती छ– सातमेडी । यही छ, जननेता मदन भण्डारीको कर्मघर । यहीँबाट मदन भण्डारीले आजको कम्युनिस्ट बाटोको परिकल्पना गरे र नेकपा (माले) जन्माउन महत्त्वपूर्ण योगदान दिए ।नेकपा (एमाले) ले सिरानीमा राखेको राजनीतिक सिद्धान्त ‘जनताको बहुदलीय जनवाद’ (जबज) मदनले यही घर र आसपासमा बीजारोपण गरेका थिए । नेता मदन भण्डारीको मोरङ इटहराको घर प्रगतिशील विचार र संस्कृतिको सम्मिश्रण हो । तीसको दशकमा मदनले कम्युनिस्ट दर्शनको बीउ रोपेको यो घर आज संरक्षणको पर्खाइमा छ ।स्वर्गीय मदनकी धर्मपत्नी तथा पूर्वराष्ट्रपति विद्यादेवी भण्डारीको साथमा यही जेठ २६ मा मैले ‘मदनको घर’ हेर्ने अवसर पाएँ । काठबाट बनेको यही घर हो जसले मदनको विचार, उनको आत्मा र उनको संस्कृतिप्रतिको मोहलाई आज पनि जिउँदो बनाइरहेको छ । यो घर एउटा विचारको स्मारक पनि हो । घर संस्कृत श्लोक र मन्त्रहरूद्वारा सजिएको छ । मदनले घरको सामान्य संरचनामात्र बनाएका थिएनन्, त्यो विचारको वृक्षरोपण पनि थियो । घरमा राखिएका काठका दलिनहरूमा कुँदिएका संस्कृतका मन्त्र र नेपाली भनाइले त्यसलाई एक विचारको मन्दिरजस्तै बनाएका छन् ।मन्त्र लेखिएको छ– ‘सत्यम्, शिवम्, सुन्दरम् ।’ अर्थात् सत्य नै शिव हो, सत्य नै सुन्दर हो । साथीहरू, आफन्त र पाहुनाहरू आउने भर्‍याङनजिकै नेपालीमा लेखिएको छ, ‘नमस्ते, बसौं हैं ।’ काठमा अक्षर कुँदेर मदन आफूले संस्कृत र नेपालीमा यस्ता भनाइ लेखका हुन् । यस्ता शाश्वत मन्त्र र लेखाइले उनको विचारको गहिराइ झल्किन्छ । उनले यो घरलाई केवल बास बस्ने ठाउँमात्र नभएर चेतनाको तीर्थस्थल बनाएका थिए ।पाहुना कक्षको भित्तामा लेखिएको छ– ‘जनएकता अजेय शक्ति हो ।’ मदनले भन्न खोजेको यो वाक्यले एकदमै गहिरो अर्थ बोकेको छ । यसको मतलब हो– जब जनता एकजुट हुन्छन्, उनीहरूको सामूहिक शक्ति यस्तो बलियो हुन्छ कि त्यसलाई कसैले पनि जित्न सक्दैन, रोक्नै सक्दैन वा दबाउन सक्दैन ।यहाँ ‘जन’ भन्नाले आमजनता, जनसमुदाय, वा सर्वसाधारण नेपाली जनता हुन् । जनतालाई सर्वोपरि मानेका छन् मदनले । ‘एकता’ भन्नाले साझा उद्देश्य, विचार, भावना र संघर्षमा आधारित मेलमिलाप र सहकार्य भन्न खोजिएको हो । ‘अजेय शक्ति’ भन्नाले यस्तो अपराजेय (कहिल्यै नहार्ने) बल जुन कुनै पनि सत्ता, तानाशाही, अन्याय वा शोषणविरुद्ध जित्न सक्ने सामर्थ्य राख्छ । जनताको अपरिमित बल मदनले बुझेका थिए, अहिलेको नेतृत्वको ठीकविपरीत ।मदनको घरमा पुगेर यो वाक्य पढ्ने हरेकको मनमा यस्तै जिज्ञासा आउला सायद । २०३० सालमै लेखिएका यी वाक्यले गहिरो र दीर्घकालीन अर्थ दिन्छन् । उनले यो वाक्यमार्फत राष्ट्रिय एकताको सन्देश पनि दिन खोजेको देखिन्छ । लोकतन्त्र, सामाजिक न्याय र समतामूलक समाजको आधार जनएकता नै हो भन्ने मदनको सन्देश थियो ।मदन भण्डारीको सन्दर्भमा यो घर उनको राजनीतिक यात्राको प्रस्थानबिन्दु पनि थियो । नेपालको कम्युनिस्ट आन्दोलन सशस्त्र विद्रोह कि शान्तिपूर्व जनआन्दोलन भन्ने विवाद भइरहँदा मदन बनारसबाट पढाइ सकेर इटहरा फर्किए । बनारसबाट फर्किएर उनले आफ्ना मातापिताका लागि सहज होस् र आफू आउँदाजाँदा पनि सुरक्षितसँग बस्न सकियोस् भन्ने उद्देश्यबाट संस्कृतका ग्रन्थहरूबाट सिकेर यो घरको डिजाइन गरेको देखिन्छ । यसका लागि उनलाई उनका गाउँले मिस्त्री साथी भक्तबहादुरले सघाएको परिवारजन बताउँछन् ।जनशक्ति उनको राजनीतिक दर्शनसँग गहिरो रूपमा जोडिएको छ । उनले बहुसंख्यक नेपाली जनतालाई एकजुट बनाएर परिवर्तन ल्याउने मार्ग रोजेको सहजै बुझ्न सकिन्छ । यही कारणले मदनले जनमतमा आधारित ‘जनताको बहुदलीय जनवाद’ जस्तो सिद्धान्त यही पृष्ठभूमिमा परिकल्पना गरेका थिए । वास्तवमा उल्लेखित वाक्यले जनमतको सर्वशक्ति स्थापित गरेको छ । २०२८ सालको झापा विद्रोहबाट नेपालको कम्युनिस्ट आन्दोलन झिन्नभिन्न हुँदै गुज्रिरहेका बेला मदनको नेतृत्वमा त्यसले दीर्घकालीन आकार लिएको थियो । यही आधारमा भन्न सकिन्छ– ‘जनएकता अजेय शक्ति हो’ केवल एउटा वाक्य होइन, एक क्रान्तिकारी दर्शन हो, जसले जनतालाई सचेत, संगठित र सक्षम बन्न आह्वान गरेको छ ।मदनको शयन कक्ष माथिल्लो तलाको पूर्वपट्टि छ । कोठाको माथि मदनकै हस्तलिखित अक्षरमा लेखिएको छ, ‘नसोधीकन भित्र नपस्नुहोला ।’ पहिलो सुरक्षा कवच यही अनुरोधलाई लिन सकिन्छ । अर्को कुरा, मदनको शयन कक्षमा कोही मानिस भित्र छिर्न लाग्यो भने मदनको शयन कक्षबाट भित्रभित्रै गोप्य तवरले लुक्न मिल्ने गरी सुरुङ निर्माण गरिएको छ ।त्यहाँबाट लुक्दैलुक्दै माथि बुइँगलमा जान मिल्छ, बुइँगलमात्र होइन, घुमेर अर्कोपट्टिबाट अर्को भर्‍याङमा निस्कन मिल्छ । ‘वास्तवमा त्यो कला या कालिगढीलाई मान्नै पर्छ’, मदनसँग निकट रहेर काम गरेका नेकपा (एमाले) का उपाध्यक्ष गुरु बराल भन्छन्, ‘त्यो शिल्प मदनले संस्कृतकै अध्ययनबाट सिक्नुभएको थियो ।’पूर्वी नेपाल मोरङको इटहराको एक शान्त भू–भागमा रहेको यो घर कुनै सामान्य घर होइन । यो घर बनाउँदा मदन भण्डारीले त्यसलाई केवल बासका लागि मात्र बनाएनन्, उनको जीवनदर्शन, संस्कार र विचारको प्रतिबिम्ब थियो । उनको जीवनमा भएका आदर्श, संस्कार र शिक्षालाई भौतिक स्वरूपमा उतारिएको थियो यस घरमार्फत ।यो घरको भित्तामा संस्कृतका श्लोकहरू पनि कुँदिएका छन्– ‘सर्वे भवन्तु सुखिनः ।’ यस्ता मन्त्रले घरलाई पवित्र मात्र बनाएको छैन, यी श्लोकहरूले घरमा पाइला टेक्ने हरेकलाई संयमित, सामाजिक धर्म, सत्य तथा मानवताको मार्गमा चल्ने प्रेरणा दिन्छन् ।मदन भण्डारी र संस्कृत प्रेममदन भण्डारीको संस्कृतप्रेम ताप्लेजुङ ढुंगेसाँघुको ठोट्ने गाउँबाट सुरु भयो जहाँ उनको जन्म २००९ साल असार १४ गते भएको थियो । संस्कृत शिक्षाप्रतिको मोह आफ्ना पिता पण्डित देवीप्रसाद भण्डारी र दाजु स्वामी महिधरानन्द (डा. मनोजकुमार भण्डारी) बाट मदनमा सर्‍यो । स्वामी महिधरानन्दका अनुसार स्थानीय जिल्लामै संस्कृत शिक्षाको शुभारम्भ गरेका मदन २०२३ सालमा संस्कृत शिक्षाको अध्ययनका लागि भारतको वृन्दावन गए । थोरै समय देहरादुनमा पनि पढेर मदनले बनारसबाट संस्कृतमै उच्च शिक्षा लिएका थिए ।बनारस छँदै मदन पुष्पलाल समूहमार्फत कम्युनिस्ट आन्दोलनप्रति आबद्ध हुन्छन् । तर छोटै समयमा उनमा प्रवासमा बसेर मुलुकमा क्रान्ति हुँदैन, त्यसका लागि स्वदेश फर्कनुपर्छ र आन्दोलनलाई एकताबद्ध गर्नुपर्छ भन्ने भावना विकास हुन्छ । यही भावना बोकेर त्यतिबेलाको उनको आबद्धता रहेको मुक्तिमोर्चामा भएका साथीहरू समेत लिएर विद्रोह गर्दै उनी नेपाल प्रवेश गर्छन् । र, इटहरा फर्कन्छन् ।त्यही क्रममा उनी झापाली समूहसहित विभिन्न समूहमा विभाजित नेपाली कम्युनिस्ट आन्दोलनमा सम्बद्ध नेता/कार्यकर्ता भेट्न थाल्छन् । र, एकताको नयाँ विचारको बीजारोपण इटहराबाट गर्न थाल्छन् । यसैक्रममा आफैं लागेर इटहराको घर पनि बन्छ । यो घरमात्र बन्दैन, यहीँबाट विचारको प्रवाह विस्तार हुँदै जान्छ । नजिकै रहेको टेकबहादुर राईको घरमा नेकपा (माले) को स्थापना हुन्छ ।अनेकौं कम्युनिस्ट नेताहरू धार्मिक वा परम्परागत संस्कारप्रति विरोधी देखिए पनि मदन भण्डारी त्यसको अपवाद थिए । उनको विचार थियो– धर्म र संस्कार केवल आस्थाको फरक विषय नभई हाम्रो समाजको सभ्यता र सामाजिक जीवनको मेरुदण्ड हो । घरको दलिनमा एकातिर लेखिएको छ, ‘थरी देवीप्रसाद भण्डारी ।’ थरी अर्थात् गाउँमा मुखिया देवीप्रसाद अर्थात् मदनका बुवा नै त्यो घरका मूली थिए ।संस्कृत श्लोकहरू टाँसिएका, शुद्ध र पारदर्शी जीवनशैलीको प्रमाणित घर उनको गम्भीर चिन्तनको साक्षी थियो । अर्को श्लोक ‘सत्यम् शिवम् सुन्दरम्’ ले मदन भण्डारीको व्यक्तित्व– सादा, सत्यनिष्ठ र सुसंस्कारी स्वभावलाई पनि दर्शाउँछ ।पूर्वीय सभ्यतामा सत्य नै शिव (कल्याणकारी) हो र शिव नै सुन्दर (सौन्दर्यपूर्ण) मानिन्छ । यो गहन अर्थलाई नै मदनले आफ्नो जीवनसँग जोड्न चाहेका थिए । साथै संस्कृतका कतिपय उन्नत दर्शनलाई मदनले आफ्नो व्यवहारमा उतार्न खोजेको र राजनीतिक विचारमा समेत पूर्वीय दर्शन सापेक्ष बनाउन खोजेको देखिन्छ जुन दर्शनको उनले इटहराबाट श्रीगणेश गरेका थिए ।‘सत्य पवित्र हुन्छ र पवित्रता नै वास्तवमा सौन्दर्य हो’ भन्ने कुरा उनले संस्कृतको अध्ययनबाट राम्रोसँग बुझेका थिए । मदन भण्डारीले यो वाक्य आफ्नो घरमा लेखेर के सन्देश दिन खोजेका हुन् ? जीवनमा सत्य मार्गमा हिँड्नु नै कल्याणको बाटो हो भन्ने उनले राम्रोसँग बुझेको देखिन्छ । राजनीति, समाजसेवा वा व्यक्तिगत जीवनमा सत्य र पवित्रताको मूल्य सर्वोपरि हुनुपर्छ भन्ने उनले आफ्नो मान्यता बनाएका थिए ।त्यसैले इटहराको घर केवल काठको घरमात्र होइन, त्यो भावनाको केन्द्र पनि हो । जहाँ एउटा नेताको मात्र होइन, एउटा विचारशील मानिसको आत्मा र सादगी जीवनशैलीको झल्को पाइन्छ । सादा पलङ, पुस्तकहरूले भरिएको पुस्तकालय थियो त्यहाँ जुन अहिले त्यहाँबाट लोप भइसकेको छ । अतिथिहरूको सत्कारका लागि खुला ठाउँ र सन्तुलित वातावरण–यी सबैले देखाउँछ कि उनका लागि घर केवल आरामको थलो होइन, विचार विकासको प्रयोगशाला पनि हो ।आजको सन्दर्भमा त्यो घरको महत्त्वइटहरामा रहेको मदनले बनाएको घर होस् या उनी जन्मेको ताप्लेजुङ ढुंगेसाँघुस्थित घर संरक्षणको अभावमा जीर्ण बन्दै गएका छन् । दीर्घकालीन संरक्षण नभएर यो घर कमजोर हुनु भनेको घरमात्र कमजोर हुनु होइन, एमालेमा विचार र आस्था कमजोर हुनु र धमिरा लाग्नु हो ।हालै आफू मदन भण्डारीसँग बिहे गरेर भित्रिएको घर हेर्न इटहरा पुगेकी पूर्वराष्ट्रपति विद्यादेवी भण्डारीले जननेताका यी घरहरूको शीघ्र संरक्षणमा लाग्न सरकारको ध्यानाकृष्ट गरेकी थिइन् । भण्डारीले भनिन्, ‘यी घरको संरक्षणमा आफूले धेरै पहिलेदेखि आवाज उठाइरहे पनि सुनुवाइ भएको छैन । र, यी घरहरूको संरक्षण गर्नु वर्तमान सरकारकै कर्तव्य हो ।’इटहरा गाउँ नै अहिलेको रतुवामाई नगरपालिकामा परिणत भएपछि यो इटहराको इतिहास पनि मेटिने क्रममा छ । मदन भण्डारीको ऐतिहासिक महत्त्व बुझेका स्थानीयवासी शिवप्रसाद पौडेल भने मदनको यो घरलाई समेत समेटेर यस ठाउँलाई मदनग्राम बनाउन चाहन्छन् ।यस सम्बन्धमा स्थानीयवासीले पूर्वराष्ट्रपति भण्डारीको हालैको भ्रमणमा ज्ञापनपत्रसमेत दिएका थिए । अहिले जब हामी मदनको जन्मजयन्ती मनाउने क्रममा छौं, असार १४ गते, हामी केवल उनको योगदानको सम्झना मात्र गरिरहेका छैनौं, उनको घरलाई पनि एउटा स्मारकका रूपमा हेर्ने कल्पना पनि गरिरहेका छौं । त्यही घरमा पुग्दा हामीले उनको शालीनता, स्पष्ट विचार र जनताका लागि समर्पित भावनालाई महसुस गरेका थियौं ।त्यो घरलाई ‘मदन स्मृति संग्रहालय’ मा रूपान्तरण गर्नु सान्दर्भिक छ । मदनका विचार नयाँ पुस्तामा हस्तान्तरण गर्नु र उनको संस्कारलाई जोगाइराख्नु अब एमालेको कर्तव्य हुनुपर्छ । किनभने त्यो केवल मदन भण्डारीको घर होइन, त्यो घर नेपाली राजनीति, विचार र संस्कृति समेटिएको एउटा धरोहर हो ।‘जनताको बहुदलीय जनवाद’ का कट्टर समर्थक तथा व्याख्यातामध्येका एक नेकपा एमालेका सचिव योगेश भट्टराईको विचारमा ‘मदन भण्डारीले बनाएको इटहराको घर होस् या मदन जन्मेको ताप्लेजुङ ढुंगेसाँघुको घर कुनै सामान्य भौतिक संरचना मात्र होइनन् । ‘ती घर एउटा युगका साक्षी हुन्– जहाँ विचार बाँचिरहेका छन्, संस्कारहरू बोलिरहेका छन्’, भट्टराई भन्छन्, ‘असार १४ को दिन जब हामी मदनको जन्मजयन्ती मनाउँछौं, ती घरलाई हेरेर पनि हामी हाम्रो जीवनलाई सत्य र निष्ठापूर्वक जनताको सेवाको मार्गमा लगाउने संकल्प गरौं ।’४१ वर्षकै उमेरमा यस धराबाट सधैंका लागि अस्ताएका सरल र निष्ठावान् कम्युनिस्ट नेता मदनप्रति हार्दिक श्रद्धाञ्जली ।"
नेपाली फिल्म : डेढ अर्बको बक्स अफिस,"काठमाडौँ — एक समय नेपालका फिल्म हलहरूमा हिन्दी र अंग्रेजी फिल्मको वर्चस्व थियो । नेपाली फिल्मलाई प्रदर्शनमा स्थान नदिएको भन्दै स्थानीय कलाकार, निर्माता, निर्देशकहरूले गुनासो नै गर्थे । नेपाली फिल्म नचल्ने भएकाले धेरै ‘सो’ दिन नसकेको हलवालाहरूको प्रतिक्रिया हुन्थ्यो । अहिले हलहरू धानिएकै स्वदेशी फिल्मको व्यापारले छ ।त्यसैले गुनासो गर्ने पालो अहिले हलवालाहरूको छ । हिन्दी र अंग्रेजी फिल्मका दर्शक घटेकोमा उनीहरू चिन्तित छन् । तर, नेपाली फिल्मको कारोबार गत आर्थिक वर्षभन्दा चालु आवमा आधा अर्ब रुपैयाँले बढेकोमा समग्र फिल्म क्षेत्रले राहत महसुस गरेको छ ।बक्स अफिस तथ्यांक हेर्दा टिकट बिक्री, आम्दानी, प्रभाव सबै हिसाबले नेपाली फिल्मको बजार चालु आर्थिक वर्ष २०८१/८२ मा अघिल्लो आवको भन्दा उल्लेख्य सुधारिएको छ । नेपाली फिल्मको टिकट बिक्री विदेशी फिल्मको भन्दा दोब्बर छ । पछिल्ला दुई वर्षमा ‘महाजात्रा’, ‘बोक्सीको घर’, ‘दिमाग खराब’, ‘पूर्णबहादुरको सारङ्गी’, ‘१२ गाउँ’, ‘छक्कापञ्जा ५’, ‘ऊनको स्वीटर’, ‘अञ्जिला’ जस्ता फिल्मले हलहरूमा मनग्गे दर्शक जम्मा गर्न सके ।चलचित्र विकास बोर्डको तथ्यांकअनुसार आव २०८०/८१ मा ‘एनिमल’, ‘जवान’, ‘कल्की २८९८ एडी’ जस्ता भारतीय फिल्मको वर्चस्व थियो । चालु आवमा भने सर्वाधिक आम्दानी गर्ने १० फिल्ममध्ये शीर्ष पाँच वटा त स्वदेशी नै छन्, दोस्रो नम्बरको ‘पुष्पा २’ बाहेक ।चालु आवमा प्रदर्शन भएका ६१ वटा स्वदेशी फिल्मले १ अर्ब ५१ करोड ३२ लाख रुपैयाँ कुल आम्दानी गरेका छन् । सोही आवमा ७८ वटा विदेशी फिल्मको कुल आय ८६ करोड ९३ लाख रुपैयाँमा खुम्चिएको छ । गत आवमा प्रदर्शन भएका कुल ९० वटा विदेशी फिल्मको ‘ग्रस कलेक्सन’ १ अर्ब २५ करोड ६१ लाख रुपैयाँ छँदा ४५ वटा नेपाली फिल्मले ९८ करोड ४९ लाख रुपैयाँ कुल आम्दानी गरेका थिए । चालु आवको यस अवधिसम्म स्वदेशी फिल्मको कुल आम्दानी विदेशी फिल्मको भन्दा झन्डै ६४ करोड रुपैयाँले बढी छ ।चालु आवमा स्वदेशी फिल्मका ५७ लाख ९६ हजार टिकट बिक्री भएकोमा विदेशी फिल्मको टिकट बिक्री भने २६ लाख मात्रै छ । ‘ऊनको स्वीटर’, ‘महाभोज’, ‘हाउसफुल ५’, ‘हाउ टु ट्रेन योर ड्रागन’, ‘बलेरिना’, ‘एलियो’, ‘ट्वान्टी एट इयर्स लेटर’ र ‘कुबेरा’ फिल्म अझै पनि हलमा चलिरहेकाले यो तथ्यांक आवको अन्तिमसम्ममा केही थप बढ्न सक्छ ।गत आवमा ४५ वटा नेपाली फिल्मको कुल ३४ लाख वटा टिकट बिक्री भएका थिए भने ९० वटा विदेशी फिल्मको ३९ लाख वटा । चालु आवको हालसम्म सबैभन्दा धेरै आम्दानी गर्ने ‘पूर्णबहादुरको सारङ्गी’ एक्लैले १७ लाखभन्दा बढी टिकट बिक्री गरेर झन्डै ४७ करोड रुपैयाँ आम्दानी गरेको छ ।आम्दानीका हिसाबले दोस्रो स्थानमा रहेको ‘पुष्पा २’ ले यस वर्ष नेपालबाट २६ करोड ४४ लाख रुपैयाँ संकलन गरेको छ । ‘पुष्पा २’ को टिकट बिक्री संख्या ८ लाख ४४ हजार रहेकोमा ८ लाख १८ हजार वटा टिकट बिक्री भएको ‘अञ्जिला’ भने यस वर्ष बक्स अफिस कलेक्सनमा छैटौं स्थानमा रह्यो । अभिनेता विराज भट्टले निर्देशन तथा निर्माण गरेको एक्सन थ्रिलर ‘१२ गाउँ’ ले झन्डै २० करोड रुपैयाँ कुल आम्दानी (ग्रस कलेक्सन) गरेको थियो ।हेमराज बीसी निर्देशित फिल्म ‘छक्कापञ्जा ५’ ले १५ करोड र नवीन चौहान निर्देशित ‘ऊनको स्वीटर’ ले ११ करोड रुपैयाँ आम्दानी गरेका छन् । राष्ट्रिय महिला फुटबल टोलीकी कप्तान तथा गोलकिपर एन्जिला तुम्बापो सुब्बाको जीवनमा आधारित फिल्म ‘अञ्जिला’ ले ८ करोड ८६ लाख रुपैयाँ ‘ग्रस कलेक्सन’ गरेको छ ।१७ वटादेखि १७ लाख वटा टिकट बिक्रीअघिल्लो आवको तुलनामा चालु आवमा १६ वटा बढी स्वदेशी फिल्म प्रदर्शनमा आए । टिकट बिक्री ७० प्रतिशतले वृद्धि हुँदा आम्दानी ५२ करोड ८३ लाख रुपैयाँले बढेको देखिन्छ । गत वर्ष ‘महाजात्रा’ ले ५ लाख ३२ हजार दर्शक हलमा भित्र्याएर १५ करोड रुपैयाँभन्दा धेरै कमाइ गरेको थियो ।यस वर्ष ‘पूर्णबहादुरको सारङ्गी’ ले १७ लाख दर्शकलाई हलसम्म ल्याएर कीर्तिमानी रचेको छ । बाबु–छोराबीचको भावुक सम्बन्धमा बनेको यस फिल्मलाई दर्शकले औधी रुचाए । यस वर्ष सबैभन्दा कम टिकट बिक्री हुने फिल्मचाहिँ ‘शिरफूल’ बन्यो, जसले जम्मा ८९ वटा टिकट बिक्रीबाट १८ हजार ५ सय रुपैयाँ आम्दानी गरेको देखिन्छ ।यसैगरी गत वर्ष साउन ५ मा प्रदर्शनमा आएको ‘ए ढाक्रे दाइ’ का जम्मा १७ वटा टिकट बिक्री भएको बक्स अफिस तथ्यांकमा देखिन्छ । यसबापत सो फिल्मले कुल २ हजार ६ सय ५० रुपैयाँ संकलन गरेको थियो । २०८२ मा नेपाली फिल्मको कुल टिकट बिक्री संख्या ५८ लाख नाघेको छ र यो अघिल्लो वर्षभन्दा २४ लाखले बढी हो ।यसले पनि नेपाली फिल्म हेर्न हलहरूमा जाने दर्शकको संख्या उल्लेखनीय रूपमा बढेको देखाउँछ । तथापि, युवाहरूको विदेश पलायन र ओटीटीका कारण विदेशी फिल्म हेर्ने दर्शक घट्नुलाई फिल्म क्षेत्रले अर्थपूर्ण ढंगले हेरिरहेको छ ।"
फिल्ममा महिला युग,"काठमाडौँ — नेपाली फिल्मको महिला पात्रमा मेरो मनमा पहिलोपल्ट आउने सम्झना भुवन चन्द दिदीको हो । मलाई लाग्छ, त्यो बेला भुवन दिदीहरूले कसरी आँट गर्नुभयो होला ? कसरी उहाँहरूले आफूलाई स्थापित गर्नुभयो होला ? म त्यस समयको समाज र वातावरण सम्झन्छु ।महिला कलाकारप्रति समाजको दृष्टिकोण नै नकारात्मक रहेको त्यस समयमा पुरुषलाई नै महिला पात्रमा उतार्ने गरिन्थ्यो । अभिनेत्री बन्न भुवन दिदीहरूले लिएको त्यो आँट सामान्य थिएन । आज पनि फिल्म क्षेत्रमा आउन धैर्य र आँट चाहिन्छ ।नेपाली फिल्मको इतिहास ‘आमा’ बाट सुरु हुन्छ । त्यो महिला केन्द्रित फिल्म थियो । फिल्मको सुरुवातमै महिला भूमिका अगाडि सारिएको देखिन्छ । यसबाट फिल्ममा महिलाको भूमिका सुरुदेखि नै ‘अन्डरभ्यालु’ गरिएको होइन भनेर बुझ्न सकिन्छ ।तर फेरि पनि, धेरै फिल्म ‘बिक्री’ हुने हिसाबले बनाइन्छन् । कथाभन्दा पनि बजार प्राथमिक हुन पुग्छ । त्यही भएर कहिलेकाहीं पुरुषभन्दा महिला पात्र देख्दा दर्शकको भावुकता बढ्ने भएकाले त्यतिबेला महिला केन्द्रित फिल्म बनाइएको हो कि जस्तो लाग्छ ।भुवन चन्ददेखि चैतन्य, बसुन्धरा दिदीहरू हुँदै नेपालमा रंगीन फिल्मको प्रवेश भयो । पहिलो रंगीन फिल्म ‘कुमारी’ पनि महिलाबाटै सुरुवात भएको छ । सुरुवातीताका महिलालाई दया, हिंसाको पात्र वा अन्य कुनै पारिवारिक भूमिकामा देखाइन्थ्यो । समयक्रमसँगै महिलालाई सशक्त, विद्रोही, चुनौती दिने पात्रका रूपमा फिल्ममा देखाउन थालियो ।फिल्म समाजकै एउटा अंश हो । समाजभन्दा बाहिर फिल्म बन्दैन । राजनीतिक, सामाजिक परिवर्तनको प्रत्यक्ष असर फिल्ममा पर्ने गर्छ । फिल्म बिस्तारै परिस्कृत हुँदै गयो । महिलालाई रोनाधोना र दयाको पात्रमा मात्र सीमित गर्न छाडियो । फिल्ममा महिलालाई ‘मोर सेलिङ’ का रूपमा देखाउन थालियो ।८०–९० को दशकतिर नेपाली फिल्ममा बलिउडको प्रभाव पर्न थालेको देखिन्छ । आइटम डान्स, ग्ल्यामर, सौन्दर्यप्रतिको आकर्षणका कारण महिला पात्रलाई पनि त्यही रूपमा प्रस्तुत गर्न थालियो । यही समयमा फिल्ममा महिला पात्रले विद्रोह गर्न थाले– समाजको परिभाषालाई तोड्न सक्ने सशक्त र साहसी नारीका रूपमा महिला कलाकार स्थापित हुन थाले ।करिस्मा मानन्धर, रेखा थापा, अरुणिमा लम्सालहरूको प्रवेशसँगै महिला पात्रहरूले फिल्मलाई बोकेर हिँड्न थाले । मुख्य पात्र भएर उनीहरूले कथामा रोल देखाउन थाले । रोइरहेको, दुःख पाइरहेको पात्रबाट माथि उठेर महिला पात्र घरबाहिर निस्कन थाले । दर्शकले यस्ता पात्रलाई मन पराउँदै गए । निर्माता–निर्देशकको पनि सोच बदलिन थाल्यो ।मैले फिल्ममा १५ वर्ष बिताइसकेकी छु । मैले पहिलो पटक फिल्म ‘स्वर’ मा अभिनय गरें । त्यो म्युजिक ब्यान्डसम्बन्धी नयाँ सोचमा बनेको फिल्म थियो । तर मेरा लागि त्यस फिल्मको भूमिकाले खास केही दिन सकेन । म केवल पुरुष पात्रको प्रेमिकाको भूमिकामा थिएँ । त्यस फिल्मपछि मसँग धेरै प्रश्न उब्जिए– के महिला पात्र सधैं अरूको भावनाका लागि मात्रै हुने ? पुरुषको प्रेमिकाका रूपमा मात्रै देखिनुपर्ने ?मैले गरेको दोस्रो फिल्ममा आर्यन सिग्देलसँग मेरो समान भूमिका थियो । त्यसपछि पनि म सशक्त महिला पात्रका रूपमा प्रस्तुत हुन थालें । फिल्म निर्माणमा मैले पाइला टेक्दै गर्दा पनि महिलालाई मुख्य पात्रका रूपमा उभ्याउने प्रयास गरें । मैले निर्माण गरेको ‘कोहलपुर एक्सप्रेस’ महिलाले कमेडी गर्न सक्छन् भन्ने मान्यता स्थापित गर्ने प्रयास थियो । त्यसअघि कमेडियन भनेपछि पुरुष मात्र भन्ने बुझाइ थियो । ‘कोहलपुर एक्सप्रेस’ त्यो परम्पराविरुद्धको एक पाइला थियो ।मैले निर्माण गरेको ‘बोक्सीको घर’ मा पनि महिला पात्रको मुख्य भूमिका छन् । महिला निर्माता भएर आउँदा महिला केन्द्रित फिल्म बनाउन सकियोस् भन्ने हुने रहेछ । तर महिला निर्देशक र निर्माता महिलामा मात्र सीमित हुन पनि सकिँदैन । कथावस्तुअनुसार फिल्म बन्छन्, फिल्ममा विविधता पनि हुनुपर्छ । महिला निर्देशक, निर्माता कम भएकाले पनि महिला केन्द्रित फिल्म कम भएको स्वीकार गर्न भने सकिन्छ ।पछिल्लो समय महिला केन्द्रित फिल्म बन्ने क्रम बढेको छ, जुन राम्रो संकेत हो । महिला पात्रलाई सोचेर कथा लेखिन्छ, कथा बुनिन्छ । निर्माता र निर्देशक फिल्म बनाउन तयार छन् । दर्शकले पनि स्वीकार गरिरहेका छन् । फिल्ममा महिलाको युग आएको महसुस हुन्छ ।एउटा फिल्म चल्यो भने त्यही किसिमका फिल्म बनाउने ‘ट्रेन्ड’ नेपाली फिल्म क्षेत्रमा देखिन्छ । कमेडी चलेपछि कमेडी मात्र, ‘बोक्सीको घर’ चलेपछि महिला केन्द्रित मात्र । यसले विविधता घटाउँछ । दर्शकले पनि नयाँ स्वाद खोज्छन् । त्यसैले ध्यान दिनुपर्ने के छ भने महिला केन्द्रित भन्ने बहानामा एकैखालका चरित्र दोहोरिन हुँदैन ।फिल्म क्षेत्रमा अझै पनि पारिश्रमिकमा असमानताको समस्या छ । महिलालाई रहरले फिल्ममा आएको भन्ने बुझाइ छ । पुरुषलाई चाहिँ ‘प्रोफेसनल’ मानिन्छ । महिलाले पनि परिवार, करिअर र समाजको जिम्मेवारी बोकेका छन् भनी बुझ्ने गरिँदैन । आज पनि फिल्ममा हिरो खोजिन्छ, हिरोइन भने सधैं पूरक पात्र बनाइन्छ । अब भने महिलाले अडान लिन सक्नुपर्छ । पारिश्रमिकमा समानता खोज्ने समय भइसकेको छ । स्थापित कलाकारहरूले आवाज उठाउनुपर्छ ।फिल्म समाजको ऐना हो । समाजमा परिवर्तन हुने कुराले फिल्म निर्माणमा प्रभाव पार्छ । समाजमा परिवर्तन हुँदै गएको फेसन शैलीको प्रभाव फिल्ममा देखिन्छ । पहिले साडी, गुन्युँचोलीमा महिलालाई देखाइन्थ्यो । पारिवारिक भूमिकामा महिलालाई देखिने भएकाले त्यस समयमा त्यही पहिरन ठीक थियो होला ।तर अहिले जे सहज हुन्छ, त्यही लगाउने शैली पछ्याउन थालिएको छ । सुटिङमा महिलाका लागि वातावरण र व्यवहार पनि परिवर्तनशील छ । पहिला सेटमा महिला पात्रले हेयर, ड्रेस, मेकअप सबै आफैं मिलाउनुपर्थ्यो । कहिलेकाहीं पुरुष साथीहरूले तन्ना ओढेर कपडा चेन्ज गराइदिन्थे । अहिले त्यस्तो असहजता छैन ।नेपाली फिल्ममा महिलाको दृष्टिकोणमा परिवर्तन हुँदै गएको छ । महिला पात्र अब सशक्त छन्, उनीहरूसँग आफ्नो कथा छ, आत्मविश्वास छ । समाज र चेतनाको विकाससँगै फिल्ममा महिलाको भूमिका अझ फराकिलो र सशक्त हुँदै जानुपर्छ ।"
न्युयोर्कमा नेपाली जनजातिको सांस्कृतिक साँझ,"अमेरिका — नेपालका आदिवासी जनजाति समुदायले अमेरिकाको न्युयोर्कमा मौलिक संस्कृति प्रस्तुत गरेका छन् ।न्युयोर्कको उडसाइडमा नेपाल आदिवासी जनजाति महासंघ (फिप्ना) अमेरिकाले शुक्रबार आयोजना गरेको आदिवासी जनजाति सांस्कृतिक साँझमा आदिवासी जनजातिका १८ समूहले मौलिक संस्कृति र नृत्य प्रस्तुत गरे । डम्फु र टुंगना बजाउँदै तामाङ सेलो र डोलक बजाउँदै नाचिएको सोई ढोले सोईले नेपालको सांस्कृतिक विविधतालाई अमेरिकामा जीवन्त बनाएको थियो । त्यस्तै कुमारी नाच, शेर्पा नाचसँगै मगर संस्कृति झल्किने नृत्यले कार्यक्रमलाई रोचक बनाएको थियो । कार्यक्रममा सहभागीहरु मौलिक भेषभूषामा उपस्थित भएका थिए ।सन् २००५ मा स्थापना भएको नेपाल आदिवासी जनजाति महासंघ न्युयोर्कको सबैभन्दा ठूलो नेपाली संस्था हो । ग्लोबल जनजाति महासंघको नाममा गठन भएको यो संस्था सन् २००७ मा नेपाल आदिवासी जनजाति महासंघ बनेको हो । महासंघले नेपालको कला, संस्कृति, भेषभूषा, परम्परा र भाषा संरक्षण, संवर्धन एवं पुस्तान्तरणमा महत्वपूर्ण योगदान दिँदै आएको छ भने नेपालमा विभिन्न परिस्थितिमा सहयोग गरिरहेको छ ।फिप्नाका अध्यक्ष तोरण गुरुङको अध्यक्षतामा सञ्चालन भएको सांस्कृतिक साँझको समन्वय एवं व्यवस्थापन महासचिव दीपक चौधरीले गरेका थिए । कार्यक्रममा न्युयोर्क महानगरका स्थानीय प्रतिनिधिको पनि उपस्थिति रहेको थियो । फिप्नालाई न्युयोर्क महानगर डिस्ट्रिक्ट ३० का काउन्सिल म्यान रोबर्ट होल्डेनले सर्टिफिकेट अफ रिकग्निसन हस्तान्तरण गरेका थिए ।फिप्नाका अध्यक्ष गुरुङले अमेरिकामा रहे पनि आफ्नो भाषा, संस्कृति र परम्परालाई निरन्तरता दिने भन्दै दोस्रो पुस्तालाई पनि आफ्नो संस्कृतिप्रति गर्व गर्ने वातावरण बनाउने दाबी गरे । अध्यक्ष गुरुङले जुलाई ९ मा न्युयोर्कमा आदिवासी जनजाति दिवसको आयोजना गरिएको र यो दिवसलाई ऐतिहासिक बनाउन सबैलाई आग्रह गरे ।महासचिव चौधरीले सम्पूर्ण संघसंस्थाहरुलाई अझै सक्रिय भएर लाग्न आग्रह गर्दै त्यसको नेतृत्वका लागि फिप्ना सधैं तयार रहेको बताए ।"
बेइजिङमा 'टुरिजम प्याकेज' बेच्दै नेपाली व्यवसायी,"बेइजिङ — अन्तर्राष्ट्रिय ट्राभल प्रदर्शनी (बीआईटीई-२०२५) चीनको राजधानी बेइजिङस्थित छाओयाङ जिल्लामा पर्ने चाइना अन्तर्राष्ट्रिय प्रदर्शनी केन्द्रमा चलिरहेको छ ।शुक्रबारदेखि सुरुप्रदर्शनीको ऊर्जा, जलस्रोत तथा सिँचाइमन्त्री दीपक खड्का शनिबार अवलोकन गर्न पुगेका थिए ।शाङ्हाई सहयोग संगठन अन्तर्गत ऊर्जामन्त्रीस्तरीय सम्मेलनमा भाग लिन चीन आएका मन्त्री खड्का चच्याङ प्रान्तबाट व्यक्तिगत यात्राका सिलसिलामा बेइजिङ आएका यो मौका जुरेको थियो । शनिबार प्रदर्शनीस्थलमा बेइजिङस्थित नेपाली दूतावासका कर्मचारीहरू पनि पुगेपछि नेपाली प्रदर्शकहरु उत्साहित भए ।नेपाल पर्यटन बोर्डका वरिष्ठ प्रबन्धक सुमन घिमिरेले छिमेकी मुलुक चीन नेपालका लागि पहिलेदेखि पर्यटकीय स्रोत मुलुक भएकाले चीनमा आयोजना हुने कुनै पनि पर्यटन प्रवर्धनमूलक कार्यक्रमलाई प्राथमिकतामा राखेको बताए । घिमिरेका अनुसार नेपालले कला, संस्कृति, होलिडे, बुद्धिजम लगायतका विषयलाई पर्यटन प्याकेजमा राखेको छ ।पर्यटन बोर्डका वरिष्ठ अधिकृत गोपाल पोखरेलका अनुसार यो प्रदर्शनीबाट धेरै पर्यटकीय प्याकेज सेल हुने प्रतीक्षामा ट्राभल एजेन्सीहरू छन् ।नेपालले तीन दिने मेलामा उच्च गुणस्तरका पर्यटन सेल पहिचान गर्ने, सहकार्य बैठक आयोजना गर्ने र बीटूबी सत्रहरू राखेर नेपालको विविध सौन्दर्य प्रदर्शन गरिरहेका छन् ।प्रदर्शनी स्थलमा पर्ल होलिडेज प्रालि, आउटसाइन एडभेन्चर प्रालि, नेपाल हिमालयन इन्टरनेशनल ट्राभल कम्पनी प्रालि, जर्नी डीएमसी प्रालि, हिमालय सेफ्टी ट्रेक्स एन्ड एक्सपिडिसन प्रालि, ड्र्यागन होलिडेज प्रालि, एक्सेसिबल एडभेन्चर प्रालि/फ्रेन्ड्स एडभेन्चर टोली प्रालिले टुरिजम प्याकेज सेल गरिरहेको पर्ल होलिडेका रामशरण न्यौपानेले कान्तिपुरलाई बताए ।‘पर्यटनले संसारलाई जोड्छ, बेइजिङले विश्वको ध्यान मोड्छ’ भन्ने नारा राखिएको यस प्रदर्शनीमा नेपाल सहित जापान, माल्दिभ्स, रूस, क्युबा, काजकिस्तान, भियतनाम लगायतका देश र क्षेत्रका पर्यटन उद्यमी, एजेन्सीहरू, पर्यटन उत्पादन आपूर्तिकर्ताहरू र पर्यटन सेवा ब्रान्ड प्रदर्शनीमा आकर्षित भएका छन् । प्रदर्शनी आज सकिँदै छ ।"
न्युयोर्कको सडकमा नेपाली मेला,"अमेरिका — अमेरिकाको मुख्य सहर न्युयोर्कमा शनिबार एकदिने नेपाली मेला आयोजना गरिएको छ । न्युयोर्कको ज्याक्सन हाइटस्थित सडकमा नेपाली खाना, संस्कृति र मौलिकताको प्रचार गर्ने उद्देश्यले ‘हिमालयन स्ट्रिट एवम् हाम्रो मेला’ आयोजना गरिएको हो ।निम्जी, ओम र दिपेनको संयुक्त आयोजनामा आयोजित उक्त मेलामा नेपाली खाना, मौलिक वस्तुहरू, सांस्कृतिक पहिचान झल्काउने सामग्रीहरू साथै नेपाल प्रतिनिधित्व गर्ने विभिन्न स्टलहरू राखिएका थिए । ३७ वटा स्टल रहेको मेलामा नेपाली, भारतीय, दक्षिण एसियालीमूलका समुदायसँगै पर्यटकहरूको समेत घुइँचो लागेको थियो ।मेलामा नेपाली सांगीतिक ब्यान्ड र स्थानीय नेपाली मूलका कलाकारहरूले प्रस्तुत गरेको कार्यक्रमले अमेरिकी नागरिकहरू समेत झुमेका थिए ।मेलामा न्युयोर्क राज्यका सांसद स्टेफन रागा र क्वीन्स नगर अध्यक्ष डोनोभान रिचर्ड्स जुनियरको सह प्रायोजन तथा न्युयोर्कस्थित नेपाल सरकार पर्यटन प्रवर्द्धकको सहकार्य रहेको थियो । मेलालाई प्रभावकारी बनाउन ‘एनवाई नेपाली काम पोस्ट’ र ‘च्याम्पियन मार्सल आर्ट्स क्लब’ले पनि सहकार्य गरेका थिए ।नेपालको पर्यटन प्रवर्द्धन, अमेरिकामा नेपाली वस्तुहरूको पहुँच विस्तार तथा स्थानीय नेपाली व्यवसायको प्रवर्द्धनका लागि मेला आयोजना गरिएको आयोजक दिपेन्द्र लामाले जानकारी दिए । मेलाले नेपाली व्यवसायी तथा नेपालका मौलिक वस्तुहरूको व्यापारलाई प्रत्यक्ष रूपमा फाइदा पुर्‍याएको दाबी पनि उनले गरे ।मेलाले नेपालको पर्यटन प्रवर्द्धनमा महत्त्वपूर्ण भूमिका निर्वाह गरेको न्युयोर्कका लागि नेपाल सरकारका पर्यटन प्रवर्द्धक गोकुल श्रेष्ठले बताए । ‘आगामी दिनमा आयोजना गरिने मेलालाई थप प्रभावकारी बनाइनेछ,’ उनले भने, ‘अर्को पटक स्टल थप्नेछौँ र स्थानीयको सहभागिता अझै बढाउनेछौँ ।’मेलामा प्रदर्शन गरिएका वस्तुहरू तथा नेपालका मौलिक खानाले स्थानीय नागरिकलाई आकर्षित गरेको आयोजकहरूको दाबी छ । मेलामा नेपालसम्बन्धी विभिन्न जानकारीमूलक पुस्तकहरू समेत वितरण गरिएको थियो । मेला स्थानीय सरकारका प्रतिनिधि तथा राज्यसभा सांसदहरूले अवलोकन गरेका थिए ।"
नेपाल-अस्ट्रेलिया व्यापार सहकार्यबारे भिक्टोरियामा कार्यक्रम,"काठमाडौँ — नेपाल र अस्ट्रेलियाबीचको अन्तर्राष्ट्रिय व्यापारिक सहकार्य, सांस्कृतिक आदान–प्रदान र आपसी संलग्नता प्रवर्द्धन गर्ने उद्देश्यले अस्ट्रेलियाको भिक्टोरिया राज्यमा अन्तर्राष्ट्रिय व्यापार मञ्चले एक कार्यक्रम गरेको छ ।भिक्टोरियास्थित विन्डम सिटी काउन्सिलको स्पार्क इनोभेसन हबमा आयोजित कार्यक्रम वेरिबी व्यापार तथा पर्यटन संघ (डब्लुबीटीए) र अस्ट्रेलियन काउन्सिल फर मल्टिकल्चरल इन्टरप्रेन्योर्स (एसीएमई) ले संयुक्त रूपमा गरेको हो । कार्यक्रममा नेपालबाट धौलागिरी एड्भेन्चर सहयोगीको रूपमा जोडिएको थियो ।कार्यक्रमका विशेष आकर्षणको रूपमा त्रैमासिक म्यागेजिन 'फ्रम हिमालयज टु ओसन' (हिमालदेखि महासागरसम्म) सार्वजनिक गरिएको थियो । म्यागेजिनमा नेपाल–अस्ट्रेलिया सम्बन्धका विविध पाटाहरू समेटिएको‌ छ।म्यागेजिनमा द्विपक्षीय सम्बन्ध, कूटनीति, संस्कृति, व्यापार, पर्यटन, उद्यमशीलता, युवा सहभागिता तथा साझा उपलब्धिबारे सामग्री समावेश छन् । कार्यक्रमका वाल्टर एस. विलागोन्जालो (ओएएम) ले यस्ता मञ्चहरूले विभिन्न देशका उद्यमीहरूबीच संवाद र सहकार्यलाई प्रोत्साहन गर्ने बताए ।पूर्वमेयर तथा काउन्सिलर जेनी बरेरा, बीना महार्जन, सल्लाहकार जिम ग्रिसबर्ट, रामकुमार श्रेष्ठ, इयान ग्रीन (ओएएम), रिनु मोक्तान लगायतका वक्ताहरूले नेपाल–अष्ट्रेलिया सहकार्यलाई थप मजबुत बनाउने विषयमा जोड दिए ।कार्यक्रमका अवसरमा धौलागिरी एड्भेन्चर प्रालि र मौलिक फिल्म्स प्रालिका तर्फबाट दान घिसिङले‌ वाल्टर एस. विलागोन्जालो, डेबोरा डिकिन्सन र राजेन्द्र महार्जनलाई नेपाल अस्ट्रेलिया सम्बन्धमा उल्लेखनीय योगदानको लागि सम्मान गरे । त्यस अवसरमा घिसिङले वेरबरीमा एसियाली महोत्सव गर्ने घोषणा समेत गरे ।काउन्सिलर ज्यासमिन हिलले कार्यक्रममा सहभागी सबैलाई धन्यवाद दिँदै विन्डम सिटीको बहुसांस्कृतिक समुदायको भूमिकाबारे चर्चा गरिन् । कार्यक्रममा नेपाली र अस्ट्रेलियन विभिन्न संस्थाका प्रतिनिधिहरूको उपस्थिति थियो ।"
चीनको खुनमिङमा जारी दक्षिण एक्स्पो मेलामा नेपालको उपस्थिति,"बेइजिङ — नेपालको सक्रिय सहभागिता रहने गरेको चीन-दक्षिण एसिया एक्स्पो बिहीबारदेखि चीनको दक्षिणी युनान प्रान्तको खुनमिङ सहरमा सुरू भएको छ ।सन् २०१३ मा प्रथम संस्करण आयोजना हुँदा तत्कालीन उपराष्ट्रपति परमानन्द झाले उपस्थिति जनाएको यो एक्स्पो चीनले दक्षिण एसियालाई बजार प्रवर्द्धन गर्न सुरुवात गरेको एउटा मञ्च हो । एक्स्पोसँगै २९औं खुनमिङ आयात-नियात मेला पनि जारी छ ।विगतमा उपराष्ट्रपति, सभामुख, मन्त्री लगायतको उपस्थिति रहने एक्स्पोको नवौं संस्करणमा भने नेपालबाट राजदूतको सहभागिता रह्यो । चिनियाँ राष्ट्रिय जन कांग्रेसको स्थायी समितिका उपाध्यक्ष वाङ तोङमिङले उद्घाटन समारोहमा बोल्दै दक्षिण एसियाली देशका नेता तथा व्यापारिक प्रतिनिधिहरूलाई स्वागत गरे ।उनले हालैका वर्षहरूमा चीन र दक्षिण एसियाली देशहरूले खुलापन, सहयोग र समावेशीकरणको भावनालाई पालना गरेको बताउँदै विभिन्न क्षेत्रमा व्यावहारिक सहयोगलाई गहन पारिएको, आर्थिक तथा व्यापारिक विकासको राम्रो गति कायम राखिएको र सबै देशका जनतालाई फाइदा पुग्ने परिणामहरू हासिल गरेको कुरा औंल्याए । उनले भने, ‘दुई पक्षबीचको पारस्परिक लाभदायक सहयोगले चीन र दक्षिण एसियाली जनताबीचको परम्परागत मित्रतालाई गहिरो बनाउन बलियो जग बसालेको छ । क्षेत्रीय विकासका लागि उदाहरण स्थापित गरेको छ ।’चीनले दक्षिण एसियाली देशहरूको विकाससँग आफ्नो विकासलाई अझ नजिकबाट एकीकृत गर्ने इच्छा प्रकट गर्दै वाङले शान्ति, समृद्धि, सुन्दरता र मित्रताको आधारमा चीनले निरन्तर रणनीतिक पारस्परिक विश्वास बढाउने, बहुपक्षीयताको दृढतापूर्वक रक्षा गर्ने, व्यावहारिक सहयोग, पारस्परिक सिकाइ र लाभलाई सक्रिय रूपमा अघि बढाउने सुनाए । उनले थपे, ‘छिमेकी देशहरूको लागि साझा भविष्य भएको समुदायको निर्माणलाई गर्ने र सुखद भविष्य सिर्जना गर्ने चीनको अभिलाषा हो ।’समारोहमा चीनका लागि नेपाली राजदूत कृष्णप्रसाद ओलीले सहभागिता जनाए ।ओलीले चीन र नेपालबीच दौत्य सम्बन्ध स्थापनाको भएको ७०औं वार्षिकोत्सव भएको स्मरण गर्दै व्यापार, पर्यटन, कृषि, ऊर्जा, सूचना प्रविधि, कनेक्टिभिटी, स्वास्थ्य लगायतका क्षेत्रमा चिनियाँ लगानी सहयोग अपेक्षित भएको बताए । नेपाल भूपरिवेष्ठित नभएर चीनसँगको सहकार्य भूजडित भएको भन्दै उनले पोखरा र खुनमिङ सहरबीच सहर सम्बन्ध रहेको र त्यहाँस्थित चिनियाँ नागरिकलाई नेपाल भ्रमणको निम्तो दिए ।क्षेत्रीय आदानप्रदानका लागि चीनले राम्रो मञ्च उपलब्ध गराएको भन्दै राजदूत ओलीले प्राकृतिक स्रोत, सांस्कृतिक विविधता, जीवन्त बजार तथा विशाल सम्भाव्यताका कारण दक्षिण एसियासँग सहयोग र सहकार्य बढाउनु आवश्यक रहेको चर्चा गरे ।साझा विकासका लागि एकता र सहयोग भन्ने नाराका साथ नवौं चीन-दक्षिण एसिया एक्स्पो जुन १९ तारिखदेखि २४ तारिखसम्म जारी रहनेछ । चीनको वाणिज्य मन्त्रालय र युनान प्रान्तीय जनसरकारले संयुक्त रूपमा आयोजना गरेको यो गतिविधि नै चीन र दक्षिण एसियाली देशहरूबीचको महत्त्वपूर्ण आर्थिक र व्यापारिक आदानप्रदान गतिविधिमध्ये एक हो । अफगानिस्तान, भुटान, बंगलादेश, लाओस, म्यानमार, माल्दिभ्स, श्रीलंका, युएई भियतनाम लगायत देशहरूले विभिन्न मञ्च तथा प्रदर्शनीमा भाग लिएको एक्स्पोमा नेपालबाट १२० भन्दा बढी प्रदर्शकहरूले सहभागिता जनाएका छन् ।मेलाका कूल १७ पेभेलियनमा राखिएका १२ सय स्टलमध्ये १२० स्टलमा नेपाली व्यवसायीले हस्तकला, बुद्ध मूर्ति, चिया, कफी, पस्मिना, काष्ठकला, मूर्तिकला, थाङ्का, नेपाली कागजका उत्पादन, रुद्राक्ष, बुद्धचित्त, जडीबुटी लगायतका वस्तुहरू प्रदर्शनीमा राखेका छन् । हस्तकलात्मक वस्तुहरुको महत्त्व घट्दै गएको र नेपालको राजनीतिक तहबाट पनि बेवास्ता हुँदै आएकाले पहिलेको तुलनामा व्यापारिक सरगर्मी कम भएको प्रदर्शनमा सहभागी युनाइटेड ह्यान्डीक्राफ्ट इन्डस्ट्रिजका सुरेश ढकालले कान्तिपुरसँग बताए । उनले भने, ‘नेपालको नयाँ उत्पादन नै केही भएन । त्यसमाथि राजनीतिक वातावरणले पनि प्रभाव पारेको छ ।’नेपालबाट पनि प्रदर्शनीप्रति खासै चासो नदेखाइएकोमा उनले खल्लो लागेको बताए । हरेक देशका प्रतिनिधिहरूले आआफ्ना स्टलमा पुगेर हौसला बाँड्दै हिँडेको भन्दै उनले भने, ‘प्रदर्शनीमा सबैभन्दा ठूलो ४ वटा कक्ष मेरै छन्, तर कुनै नेपाली विशिष्ट पाहुनाको अनुहार देखिएको छैन ।’प्रदर्शनको पहिलो दिन सीमित अवलोकनकर्ताले मात्रै प्रवेश पाएको, दोस्रो दिन वर्षा भएकोले शनिबार वा आइतबारको बिदामा व्यापार बढ्ने आसमा उनी छन् ।प्रथम एक्स्पो २०१३ मा उपराष्ट्रपति झा, २०१४ मा प्रधानमन्त्री सुशील कोइराला, २०१५ मा वाणिज्यमन्त्री सुनीलबहादुर थापा, २०१६ मा उपराष्ट्रपति नन्दबहादुर पुन, सन् २०१७ मा बाह्य मुलुक अन्तर्गत काठमाडौंमा, २०१८ मा पुनः पुन, २०१९ २०२३ मा रामसहायप्रसाद यादवले, २०२४ मा राष्ट्रिय सभाकी उपाध्यक्ष विमला घिमिरेले भाग लिएकी थिइन् । बाह्य मुलुक र कोरोना महामारी बाहेक प्रायः सबैजसो एक्स्पोमा नेपालको उच्च सहभागिता रहने गरेको नेपाल-चीन कार्यकारी परिषद्का अध्यक्ष अनुपरञ्जन भट्टराईले स्मरण गरे ।चाइना डेलीका अनुसार बिहीबारदेखि चीनको दक्षिण पश्चिममा जारी एक्स्पोका विभिन्न फोरममा ७३ देश, क्षेत्र र अन्तर्राष्ट्रिय संस्थाका प्रतिनिधिहरूका साथै २,५०० भन्दा बढी उद्यमहरूको सहभागिता छ।"
बेइजिङमा चीन-नेपाल सगरमाथा साहसिक पर्यटन तथा संस्कृति कार्निभल,"बेइजिङ — विश्वको सर्वोच्च शिखर सगरमाथाका चिनियाँ आरोहीहरूले हिमालमा बढ्दो प्रदूषण तथा अनियन्त्रित भीडभाडप्रति चिन्ता प्रकट गरेका छन् । बेइजिङस्थित नेपाली राजदूतावासले आयोजना गरेको चीन-नेपाल सगरमाथा साहसिक पर्यटन तथा संस्कृति कार्निभल-२०२५ मा सहभागी पर्वतारोहीहरूले आफ्नो हिमाल आरोहणको अनुभव सुनाउँदै जलवायु परिवर्तनका कारण पग्लँदो हिउँ र बढ्दो प्रदूषणतर्फ नेपाल सरकारले ध्यान दिनुपर्ने सुझाव दिए ।चीनको शनचन माउन्टेनियरिङ तथा आउटडोर स्पोर्ट्स् एसोसियसन र द पेलिओटसँग मिलेर नेपाली दूतावासले ३ जना नेपाली र ७० भन्दा बढी चिनियाँ पर्वतारोहीहरूलाई आमन्त्रण गरेको थियो । कार्यक्रममा नेपालको परम्परागत संस्कृति झल्किने विशेष प्रस्तुती गराइएको थियो । चीनमा अध्ययनरत विभिन्न विद्यार्थीहरूको समूहले नेपाली मौलिक गीतसंगीतमा परम्परागत नृत्य देखाए । समता बज्राचार्य, अनुश्री कुइँकेल, चेतना तिवारी, यशस्वी बज्राचार्य, श्रेया बेलबासे र आर्जु खड्काले स्वागत नृत्य देखाएपछि नेपालबाट संस्कृति, पर्यटन तथा नागरिक उड्ययनमन्त्री बद्री पाण्डेले भिडियो सन्देश पठाए ।चीनका लागि नेपाली राजदूत कृष्णप्रसाद ओली र भिडियोमार्फत् नेपालका लागि चिनियाँ राजदूत छन सोङले नेपाल-चीन मित्रता र पर्यटकका लागि नेपालको हिमाली पर्यटन तथा हिमाली आकर्षणबारे चर्चा गरे । कार्यक्रममा बान्के फाउन्डेसन तथा डीप-रक् ग्रुपका मानार्थ अध्यक्ष एवं संस्थापक वाङ् श्ले सम्बोधन गरे भने राजदूत ओलीले तयार पारेको गीत ‘हिमालय’ प्रस्तुत गरिएको थियो । नेपाल पर्यटन बोर्डकी वरिष्ठ प्रबन्धक अर्चना केसीले प्रस्तुति दिइन् भने ‘नेपाल की छोरी हुँ म’ बोलको सांस्कृतिक नृत्यमा सबिना गोपालीले नेपाली दूतावासदेखि केही मिटरको दूरीमा रहेको फोर सिजन होटलको हल तताइदिइन् ।कार्यक्रममा चिनियाँ तथा नेपाली पर्वतारोहीहरुले आफ्नो यात्रा अनुभव सुनाउनुका साथै नेपालको पर्वतारोहण पर्यटनका संभाव्यताबारेमा जानकारी दिए । कार्यक्रममा भाग लिनका लागि नेपालबाट चर्चित आरोही पूर्णिमा श्रेष्ठ सहित मिङ्मा शेर्पा र मिङ्मा जी बेइजिङ आएका थिए ।एकै सिजनमा तीन पटक सर्वोच्च शिखर सगरमाथा आरोहण गरेकी पर्वतारोही तथा पत्रकार पूर्णिमा श्रेष्ठले सगरमाथासहित विश्वका विभिन्न हिमाल आरोहण गरिसकेकी छन् । कार्यक्रम अवधिमा ३ जना नेपाली पर्वतारोहीका साथै ७० जना चिनियाँ आरोही र पेलिओट अध्यक्ष, शनचन माउन्टेनियरिङ तथा आउटडोर स्पोर्टस् सम्बद्ध पदाधिकारीहरूलाई सम्मान गरिएको थियो ।सांस्कृतिक मारुनी नृत्य ‘वारि तुँवालो पारी तुवाँलो’बाट अम्बिका घिमिरेले दर्शकको मन जितेकी थिइन् भने इसिमोड र सगरमाथा प्रदूषण नियन्त्रण समितिले तयार पारेको ‘सेभ द स्नो’ विषयक घोषणा जारी गरियो । साथसाथै इसिमोडका पेमा ग्यात्सो डीजी, एसपीसीसीका छिरिङ शेर्पालगायतले भिडियो सन्देश दिए । पर्वतारोहीका भिडियो वृत्तचित्र पनि सो अवसरमा देखाइएको थियो ।"
बेइजिङस्थित श्वेत चैत्यमा सांस्कृतिक सप्ताह,"बेइजिङ — नेपाल-चीन दौत्य सम्बन्ध स्थापनाको ७०औं वर्षगाँठ एवम् चिनियाँ सांस्कृतिक सम्पदा दिवसको उपलक्ष्यमा बेइजिङस्थित अरनिकोकृत श्वेत चैत्य परिसरमा शनिबारदेखि सांस्कृतिक सप्ताह सुरू भएको छ ।बेइजिङस्थित नेपाली राजदूत कृष्णप्रसाद ओली, बेइजिङ नगर सम्पदा विभाग, क्यापिटल सङ्ग्रहालय र श्वेत चैत्य व्यवस्थापन कार्यालयका पदाधिकारीहरु लगायतले संयुक्त रुपमा सांस्कृतिक सप्ताहको सुरूवात गरेका छन् ।कार्यक्रमलाई सम्बोधन गर्दै चीनका लागि नेपाली राजदूत ओलीले सांस्कृतिक प्रदर्शन र आदानप्रदानले नेपाल चीन साझा सांस्कृतिक सम्पदाहरूलाई अझ समृद्ध बनाउने विश्वास प्रकट गरे । उनले भने, ‘यसले हाम्रो पारस्परिक समझदारी र सद्भावनालाई बढावा दिनेछ र युवा पुस्ताहरूमा मित्रतालाई अगाडि बढाउनेछ ।’नेपाल र चीनबीचको पुरानो सामाजिक-सांस्कृतिक र जनस्तरीय सम्बन्धलाई सम्बोधन गर्ने ऐतिहासिक स्मारकहरूमध्ये १३औं शताब्दीमा नेपाली वास्तुकार अरनिकोले बनाएको श्वेत चैत्य र शान्सी प्रान्तको माउन्ट वुथाईमा रहेको चैत्य युगौंदेखि दुई देशबीचको आत्मीयताको गाथा भएको राजदूत ओलीले बताए ।नेपाल र चीन बीचको मित्रता शान्तिपूर्ण सहअस्तित्वका पाँच सिद्धान्तमा आधारित रहेको भन्दै राजदूत ओलीले नेपाल सधैं एक-चीन नीतिमा प्रतिबद्ध रहेको सुनाए ।पाँचौं शताब्दीमा चिनियाँ भिक्षुहरू फा सियान र सुआन चाङले हिमालय पार गरेको र नेपाली विद्वान बुद्धभद्रले चीन यात्रा गरेको स्मरण गर्दै उनले राजकुमारी भृकुटीको तिब्बत साइनो चीन नेपाल जोड्ने अर्को अध्याय भएको चर्चा गरे ।ऐतिहासिक सांस्कृतिक अन्तरक्रियाहरूमा आधारित भएर कनेक्टिभिटी, पर्यटन, शैक्षिक आदानप्रदानका क्षेत्रहरू विस्तृत भएको बताउँदै ओलीले भने, ‘बेल्ट एन्ड रोड इनिसिएटिभ र ग्लोबल डेभलपमेन्ट इनिसिएटिभमा नेपालको समर्थनले हाम्रो सम्बन्धलाई अझ सुदृढ बनाएको छ । चीनले नेपाललाई एक विश्वसनीय मित्र र लामो समयदेखिको विकास साझेदारको सहयोग गरेको छ ।’काठमाडौंबाट भिडियो सन्देश जारी गर्दै चिनियाँ राजदूत छन सुङले सन् २०२५ मा चीन र नेपालबीच कूटनीतिक सम्बन्ध स्थापना भएको ७०औँ वर्षगाँठ हुनुका साथै आपसी सम्बन्ध मजबुत रहेको चर्चा गरे । दुई सभ्यताहरूबीचको आदानप्रदान र पारस्परिक सिकाइलाई प्रवर्द्धन गर्न, जनता-जनताबीचको आदानप्रदानलाई विस्तार गर्न र हिमालयपारिको चीन-नेपाल मित्रतालाई नयाँ उचाइमा पुर्‍याउन यस्ताखालका कार्यक्रम विशेष उपयोगी हुने पनि उनको धारणा थियो ।कार्यक्रममा नेपाली दूतावासकी मिनिस्टिर रोशन खनाल, प्रथम सचिव मनहरी दंगाल लगायत पदाधिकारीहरू, काम वा अध्ययनका सिलसिलामा यहाँ रहेका नेपालीहरू तथा बेइजिङ नगरपालिकाका सम्पदा संस्कृति हेर्ने निकायका जिम्मेवार व्यक्तिहरू, कार्यक्रममा भाग लिन आएको रोटरी क्लब अफ भादगाउँका प्रतिनिधिहरू लगायतको उपस्थिति थियो ।नेपाली दूतावासकी कन्सुलर सबिता नकर्मीले नेपालमा पर्यटन अवसर विषयक प्रस्तुति दिएकी थिइन् । चीन नेपालमा पर्यटक पठाउने दोस्रो ठूलो मुलुक भएको चर्चा गर्दै नकर्मीले नेपालको साहसिक, आध्यात्मिक तथा जैविक विविधतायुक्त पर्यटनले चिनियाँहरूको मन जित्नेमा दुई मत नरहेको बताइन् ।चीनमा जुन महिनामा सांस्कृतिक तथा प्राकृतिक सम्पदा दिवस मनाउने गरिन्छ । यसै सन्दर्भमा चीनका विभिन्न स्थलहरूले भव्य सांस्कृतिक गतिविधिहरूको आयोजना गर्छन् । बेइजिङ महानगरको सम्पदा ब्यूरोका साथै क्यापिटल सङ्ग्रहालय र श्वेतचैत्य व्यवस्थापन कार्यालय लगायतको सहकार्यमा सन् २०२५ बेइजिङ ह्वाइट प्यागोडा कल्चरल विक' कार्यक्रमको श्रृंखला जुन १४ देखि जुन २० सम्म बेइजिङ ह्वाइट प्यागोडा टेम्पलमा जारी रहनेछ ।कार्यक्रममा रोटरी क्लब अफ भादगाउँले उपहार स्वरुप स्वयम्भू चैत्य प्रदान गरेको थियो । स्वयम्भूको हस्तान्तरण गर्दै क्लबकी अध्यक्ष उमा कार्कीले नेपाल चीन सम्बन्ध थप प्रगाढ बन्ने विश्वास व्यक्त गरिन् । बुद्धले देखाएको बाटो अनुरुप दया, क्षमा, विश्वास र बुझाइ पनि आगामी दिनमा बढ्दै जाने उनको विश्वास थियो ।यस सांस्कृतिक सप्ताहमा प्रमुख पाँच खण्डहरू रहने जनाइएको छ । उद्घाटन समारोहपछि विशेष प्रदर्शनी, सांस्कृतिक अन्तर्क्रियाहरू, प्रदर्शनीलगायत १० भन्दा बढी सांस्कृतिक गतिविधि रहेको आयोजकले जानकारी दिएको छ ।"
पेरिसमा मनाइयाे कुमारीको रथ र लाखे नृत्यसहित नेपाली मेला,"काठमाडौँ — नेपालका विभिन्न जनजातिको वेशभूषा तथा संस्कृति झल्काउने नृत्य प्रदर्शन र विभिन्न नेपाली परिकारसहित पेरिसमा २०औं नेपाली मेला आयोजना गरिएको छ ।पेरिसको ब्वा द भाँसेन पार्कस्थित बुद्धको विशाल मूर्ति रहेको पार्कमा नेपाली सांस्कृतिक गृहले नेपालको प्रचार–प्रसार गर्न मेला आयोजना गरेको हो । शनिबार र आइतबार चलेको मेलामा नेपालीलगायत सयौं फ्रान्सेली सहभागी भए ।काठमाडौं उपत्यकाको मौलिक पर्व कुमारीको रथका साथै लाखे नाचले नेपाली र फ्रान्सेलीलाई विशेष आकर्षण गर्‍यो । मम, पानी रोटी, दालभात, सेलरोटी, चनाचटपटे, पकाउडा, लड्डु, पानीपुरी, अचारलागयत नेपाली परिकारले नेपालको यात्रा सम्झाएको फ्रान्सेलीहरुले बताए । नेपालका विविध क्षेत्रको प्रवद्र्धन र पर्यटनको प्रचार गर्न नेपालबारे विशेष विज्ञाता हासिल गरेका फ्रान्सेली र नेपालीले तामाङ संस्कृति, रोल्वालिङ क्षेत्र, नेपालको भूकम्पीय जोखिम, नेवारी संस्कृति, समुदायलगायत आधा दर्जनभन्दा बढी विषयमा प्रस्तुति दिए ।डोको, खर्पन, डालो, ढिकी, चर्खे पिङ, खाद्य सामग्रीलगायत नेपालका विभिन्न हस्तकलाका सामग्री प्रदर्शन र बिक्री गरिएको थियो । ‘भित्र झट्ट पस्दा त मलाई नेपालको कुनै गाउँ पसे जस्तो अनुभव भयो,’ सात पटका नेपाल भ्रमण गरेका फ्रान्सेली पत्रकार माथ्यु आलेख्जेन्डरले कान्तिपुरसित भने ।तामाङ सेलो, झ्याउरे, लोकगीतलगायत दर्जनौं गीतमा देखाइएको नृत्यले फ्रान्सेलीलाई विशेष आकर्षण गरेको थियो । साँझ सुकर्म सांगीतिक समूहले सांगीतिक साँझसमेत आयोजना गरेको थियो ।पेरिसस्थित नेपाली राजादूत सुधीर भट्टराईले नेपाली मेलाको उद्घाटन गर्दै नेपालमा १४२ जातजाति रहेको र त्यति नै भाषा बोलिने भएकाले पर्यटकका लागि विश्वमै एक आकर्षक थलोका रुपमा रहेको दाबी गर्दै फ्रान्सेलीहरुलाई नेपाल घुम्न आग्रह गरे। नेपालको भौगोलिक, सामाजिक, सांस्कृतिका विविधता र नेपालीले गर्ने अतिथि सत्कार विश्वकै अब्बल र अनुपम रहेको उनको भनाइ छ ।नेपाल, नेपाली संस्कृति र सम्पदाको प्रचारप्रसार गर्न र आफ्नो संस्कृति बालबालिकामा पुस्तान्तरण गर्न पनि मेला आयोजना गरिएको नेपाली सांस्कृतिक गृहका अध्यक्ष नन्द कुमार थेबेले कान्तिपुरलाई बताए ।"
पेरिसमा कुमारीको रथ र लाखे नृत्यसहित नेपाली मेला [तस्बिरहरु],"पेरिस — नेपालका विभिन्न जनजातिको भेषभूषा तथा संस्कृति झल्काउने नृत्य प्रदर्शन र विभिन्न नेपाली परिकारसहित पेरिसमा २० औँ नेपाली मेला सुरु भएको छ ।पेरिसको ब्वा द भाँसेन पार्कस्थित बुद्धको विशाल मूर्ति रहेको पार्कमा नेपाली सांस्कृतिक गृहले नेपालको प्रचारप्रसार गर्न यो मेला आयोजना गरेको हो । शनिबारदेखि दुई दिनसम्म चल्ने मेलामा सयौँ फ्रान्सेली लगायत नेपाली सहभागी भएका छन् ।काठमाडौं उपत्यकाको मौलिक पर्व कुमारीको रथका साथै लाखे नाचले नेपाली र फ्रान्सेलीलाई विशेष आकर्षण गर्‍यो । मम, पानी रोटी, दालभात, सेलरोटी, चनाचटपटे, पकाउडा, लड्डु, पानीपुरी, अचार लगायतका नेपाली परिकारले नेपालको यात्रा सम्झाएको फ्रान्सेलीहरूले बताए ।नेपालका विविध क्षेत्रको प्रवर्द्धन र पर्यटनको प्रचार गर्न नेपालबारे विशेष विज्ञाता हासिल गरेका फ्रान्सेली र नेपालीले तामाङ संस्कृति, रोल्वालिङ क्षेत्र, नेपालको भूकम्पीय जोखिम, न्यूआर संस्कृति र समुदायलगायत आधा दर्जनभन्दा बढी विषयमा प्रस्तुति गरेका थिए ।डोको, खर्पन, डालो, ढिकी, चर्खे पिङ, नेपालको खाद्य सामग्री लगायत नेपालका हस्तकलाका सामग्री प्रदर्शन र बिक्री गरिएको थियो । 'भित्र झ्वाट्ट पस्दा त मलाई नेपालको कुनै गाउँ पसेजस्तो अनुभव भयो' सात पटक नेपालको भ्रमण गरेका फ्रान्सेली पत्रकार माथ्यु आलेख्जेन्डरले कान्तिपुरसित भने ।तामाङ सेलो, झ्याउरे, लोक गीतलगायतका दर्जनौँ गीतमा देखाइएको नृत्यले फ्रान्सेलीहरूलाई विशेष आकर्षण गरेको थियो । साँझ सुकर्म सांगितिक समूहले सांगितिक साँझ आयोजना गरेको थियो ।नेपाली मेलाको उद्घाटन गर्दै पेरिसस्थित नेपाली राजदूत सुधीर भट्टराईले नेपालमा १४२ जनजाति समुदाय रहेको र १२४ भाषा बोलिने भएकाले पर्यटकहरूका लागि विश्वमै एक आकर्षण थलोका रूपमा रहेको भन्दै फ्रान्सेलीहरूलाई नेपाल घुम्न निम्ता गरे । उनले नेपालको भौगोलिक, सामाजिक, सांस्कृतिक विविधता र नेपालीले गर्ने अतिथि सत्कार विश्वकै अब्बल र अनुपम रहेको उल्लेख गरे ।नेपाल, नेपाली संस्कृति र सम्पदालाई प्रचारप्रसार गर्न र आफ्नो संस्कृति यहाँ जन्मेहुर्केका बालबालिकामा पुस्तान्तरण गर्न पनि यो मेला आयोजना गरिएको नेपाली सांस्कृतिक गृहका अध्यक्ष नन्दकुमार थेबेले कान्तिपुरलाई बताए । मेला आइतबार साँझसम्म चल्ने छ ।"
बग्दादमा राहदानी शिविर,"काठमाडौँ — नेपाली दूतावासले इराकको राजधानी बग्दादस्थित जादुयामा चार दिने राहदानी शिविर आयोजना गरेको छ । शिविरमा ४७ जना नेपालीको राहदानी नवीकरण गरिएको थियो । राहदानीको म्याद समाप्त भएकालाई नेपाल फर्कनको यात्रा अनुमति जारी गरिएको थियो ।इराकको मामिला हेर्ने कुवेतस्थित नेपाली दूतावासले शिविरका लागि प्रथम सचिव प्रेमराज गौतम र तृतीय सचिव नविन पराजुलीलाई बग्दाद पठाइएको थियो ।गैरआवासीय नेपाली संघ, इराकको समन्वयमा राहदानी शिविर आयोजना गरिएको थियो । एनआरएनए इराकले राहदानी शिविरका लागि दूतावासबाट टोली पठाइदिएकोप्रति परराष्ट्रमन्त्री आरजु राणा देउवा, राजदूत घनश्याम लम्सालप्रति आभार व्यक्त गरेको छ ।"
विश्वविद्यालय सभामा दुईजना मात्रै स्ववियु सभापति किन ?,"काठमाडौँ — विश्वविद्यालय सभामा स्वतन्त्र विद्यार्थी युनियनका दुई सभापति मात्रै राखिने विद्यमान प्रणाली त्रुटिपूर्ण रहेको भन्दै त्रिचन्द्र क्याम्पसका स्ववियु सभापति गोविन्द कोइरालाले कुलपति एवं प्रधानमन्त्री केपी ओलीलाई पत्राचार गरेका छन् ।अहिले विश्वविद्यालय सभामा दुई जना मात्रै स्ववियु सभापति राख्ने प्रचलन छ । तर ती दुईजना सभापति कसरी छनौट हुन्छन् र कसरी तिनीहरुले देशभरका सम्पूर्ण स्ववियु सभापतिको प्रतिनिधित्व गर्न सक्छन् भन्ने विषय स्पष्ट छैन । अध्यक्ष कोइरालाले विश्वविद्यालय सभामा प्रतिनिधित्व गर्ने दुईजनाको छनौट खुला प्रतिस्पर्धा वा कुनै विधिको निर्वाचनबाट हुनुपर्ने माग गरेका छन् । उनले त्रिवि विद्यार्थी कल्याण परिषद्मा हुने प्रतिनिधित्वको विषयमा पनि कुनै नियम, छनौट प्रणाली वा कार्यविधि नबनेको भन्दै यसलाइ सच्याउनुपर्ने बताएका छन् । विश्वविद्यालय सभामा हुने मनोनयनका विषयमा सभापति कोइरालाले त्रिवि सूचना महाशाखासँग जानकारी मागिएको तर यसबारे कुनै उत्तर नपाएको गुनासो पनि प्रधानमन्त्रीसमक्ष गरेका छन् । कुलपति ओलीलाई सम्बोधन गरिएको पत्रमा लेखिएको छ, 'त्रिवि सभामा प्रतिनिधित्व हुने जस्तो संवेदनशील कुरामा ‌औपचारिक तथा लोकतान्त्रिक प्रक्रियाको अभाव हुनु गैरजिम्मेवार एवं त्रासद् विषय हो ।'सभापति कोइरालाले यस विषयमा कुनै टुंगो नलागेमा स्ववियु सभापतिहरु कानुनी तथा अदालती बाटो अपाउन बाध्य हुने पनि पत्रमा उल्लेख गरेका छन् ।"
एसईईको नतिजा एक साताभित्र सार्वजनिक गर्ने तयारी,"भक्तपुर — यसवर्षको माध्यमिक शिक्षा परीक्षा (एसईई) को नतिजा एक साताभित्र सार्वजनिक गर्ने तयारी भएको छ । राष्ट्रिय परीक्षा बोर्डअन्तर्गत सानोठिमीस्थित परीक्षा नियन्त्रण कार्यालय कक्षा १० का परीक्षा नियन्त्रक गणेशप्रसाद भट्टराईले एसईई परीक्षाको नतिजा सार्वजनिक गर्ने अन्तिम तयारीका साथ तीव्र गतिमा काम भइरहेको बताए ।उत्तरपुस्तिका परीक्षण र सम्परीक्षणको काम सकेर प्राप्तांक इन्ट्री गर्ने काम भइरहेको बताउँदै उनले भने, 'हामीले असारको तेस्रो साताभित्र नतिजा सार्वजनिक गर्ने गरी डेटलाइन तयार गरेका हौँ, कर्मचारी साथीहरूले डबल सिफ्टमा तीव्र गतिले काम गरिरहनुभएको छ । अहिले नम्बर इन्ट्रि गर्ने र रुजु गर्ने काम भइरहेको छ । काम छिटो सकियो, प्रविधिले साथ दियो भने तेस्रो सातादेखि अगाडि तानेर एक साताभित्र नतिजा सार्वजनिक गर्न सकिन्छ, त्यसैका लागि दिनरात काम भइरहेको छ ।'असार ६ गतेभित्रमा नतिजा सार्वजनिक गर्नेगरी कार्यतालिका बने पनि गत २०८१ को चैत २० देखि ०८२ वैशाख १७ गतेसम्म शिक्षकले काठमाडौँमा सडक आन्दोलन गरेको सडक आन्दोलन गरेका कारण नतिजा प्रकाशनमा ढिलाइ हुन पुगेको हो ।गत २०८१ को चैत ७ देखि चैत १९ गतेसम्म सञ्चालन भएको एसईई परीक्षामा करिब पाँच लाख १० हजार विद्यार्थी सहभागी भएका थिए ।"
कर्णाली स्वास्थ्य विज्ञान प्रतिष्ठानको उपकुलपतिमा १५ जनाको आवेदन,"जुम्ला — कर्णाली स्वास्थ्य विज्ञान प्रतिष्ठान शिक्षण अस्पताल जुम्लाको उपकुलपतिमा १५ जनाको आवेदन परेको छ । स्वास्थ्य तथा जनसंख्या मन्त्रालयअन्तर्गत रहेको सिफारिस समितिको सचिवालयमा मंगलबार ५ बजेसम्म १५ जनाको आवेदन परेको हो ।डा. अरुणकुमार सिंहले पनि कर्णाली स्वास्थ्य विज्ञान प्रतिष्ठानको उपकुलपति हुनको लागि आवेदन दिएका छन् ।इच्छुक योग्य उम्मेदवारलाई आवेदन दिन गत बुधबार सार्वजनिक सूचना आह्वान गरिएको थियो । कर्णाली, बीपी कोइराला, पाटन र पोखरा स्वास्थ्य विज्ञान प्रतिष्ठानमा उपकुलपति नियुक्ति प्रक्रिया अघि बढाइएको स्वास्थ्य तथा जनसंख्या मन्त्रालयले जनाएको छ ।कर्णाली स्वास्थ्य विज्ञान प्रतिष्ठानको उपकुलपतिमा आवेदन दिनेहरुमा प्रध्यापक डा. सेशनन्द सञ्जेल, डा. उत्सव चापागाईं, प्राध्यापक डा. प्रमोदकुमार सर्राफ, डा. पवजजंग रायमाझी, डा. पुजन रोकाया, डा. सूर्यमान मेन्याङ्बो, डा एलिजा श्रेष्ठ, डा. डबलबहादुर धामी, डा. कालु शर्मा सुवेदी, डा. विष्णुप्रसाद शर्मा रहेका छन् ।यसैगरी डा. प्रमोद यादव, डा. श्रीकृष्ण गिरी, डा. लक्ष्मीनारायण सिंह र डा. अरुणकुमार सिंहले पनि उपकुपतिमा आवेदन दिएका हुन् ।यसअघि उपकुलपतिको आवेदन दिएका डा. पुजन रोकाया कर्णाली स्वास्थ्य विज्ञान प्रतिष्ठानको अस्पताल निर्देशक हुन् । डा. डबलबहादुर धामी निमित्त उपकुलपति तथा शिक्षाध्यक्ष हुन् । यसअघि कर्णाली स्वास्थ्य विज्ञान प्रतिष्ठानको उपकुलपति डा. मंगल रावल थिए ।"
विदेशी सम्बन्धन लिएर सञ्चालित कलेजमाथि छानबिन गर्न माग,"काठमाडौँ — नेपाल विद्यार्थी संघ (नेविसंघ) ले विदेशी सम्बन्धन लिएर नेपालमा सञ्चालित कलेजका गतिविधिमाथि छानबिन गर्न माग गरेको छ । त्यस्ता कलेजहरूले विदेशी सम्बन्धनको नाममा ठगी गरिरहेको र त्यस्ता कार्यमा सरकारी संयन्त्रकै संरक्षण रहेको नेविसंघको आरोप छ ।बुधबार नेविसंघका केन्द्रीय सदस्य भूपेन्द्रसिंह थेबे नेतृत्वको टोलीले शिक्षा विज्ञान तथा प्रविधिमन्त्री रघुजी पन्तलाई भेटेर ध्यानाकर्षण पत्र बुझाउँदै विदेशी नामधारी, स्तरहीन र शंकास्पद संस्थाहरूलाई अनुगमन गरी नियमनको दायरामा ल्याउन माग गरेको हो ।नेविसंघले त्यस्ता कलेजहरूमाथि तत्कालै अनुगमन गरी कारबाहीको प्रक्रिया अघि बढाउन मन्त्रालयको ध्यानाकर्षण गराएको छ । संघले एकातिर देशका गौरवशाली विश्वविद्यालयलाई स्रोत, साधन र अधिकारविहीन बनाइएको, र अर्कोतिर विदेशी कलेजहरूले मनलाग्दी विद्यार्थी भर्ना गर्ने र मनपरी शुल्क लिएर अभिभावकको रगत–पसिनाको कमाइ चुस्ने गरिरहेकोप्रति आक्रोश व्यक्त गरेको छ ।नेविसंघले यो विषय केवल भर्ना र शुल्कको मात्र नभइ नेपालको राष्ट्रिय स्वाभिमान, शैक्षिक सार्वभौमिकता र भविष्यको पुस्तामाथिको संगठित हमला भएको समेत जनाएको छ । 'नेपाली मुद्रा विदेश पलायन भइरहेको छ, हाम्रा आफ्नै प्राज्ञिक संस्थाहरूको अपमान भइरहेको छ र भविष्यमा कुनैपनि अन्तर्राष्ट्रिय निकायमा मान्यता नपाउने कागजको खोस्टोलाई 'विश्वस्तरीय डिग्री' भनेर बेचिँदैछ,’ नेविसंघले बुझाएको ज्ञापनपत्रमा लेखिएको छ, 'यो बौद्धिक उपनिवेशीकरण र शैक्षिक लुटतन्त्रलाई राज्य आफैँले संरक्षण गरिरहेको हाम्रो ठहर छ ।'संघले विदेशी सम्बन्धनका नाममा खुलेका सम्पूर्ण कलेजहरूको वैधानिकता, आर्थिक कारोबार र शैक्षिक गुणस्तरमाथि छानबिन गर्न तत्काल एक उच्चस्तरीय न्यायिक छानबिन आयोग गठन गर्न माग गरेको छ ।अन्तर्राष्ट्रियस्तरमा शंकास्पद र वरीयतामा नपरेका विश्वविद्यालयसँग सम्बन्धन लिएका कलेजलाई तत्काल कालोसूचीमा राखी सम्बन्धन खारेज गर्नसमेत संघले माग गरेको छ । नेविसंघले तत्कालै शिक्षा ऐन जारी गर्न र शिक्षा क्षेत्रको सुधारका लागि सरकारले विगतदेखि गर्दै आएका प्रतिबद्धता पूरा गर्नसमेत मन्त्री पन्तको ध्यानाकर्षण गराएको छ ।"
त्रिविमा २ सय ७५ उपप्राध्यापक माग्दा ९१ मात्रै पदपूर्ति,"काठमाडौँ — त्रिभुवन विश्वविद्यालय सेवा आयोगले विभिन्न सङ्कायअन्तर्गतका विषयमा २ सय ७५ उपप्राध्यापक माग्दा ९१ जना मात्रै स्थायी पदपूर्ति हुने भएका छन् ।आयोगले सञ्चालन गरेको परीक्षामा समग्रमा ३३ प्रतिशत आवेदक मात्रै उत्तीर्ण भएको प्रशासकीय प्रमुख विष्णु अर्यालले जनाए ।‘कतिपय विषयमा माग सङ्ख्या भन्दा बढी उम्मेदवारमा पनि पास भएका छन्,’ उनले भने, ‘कतिपय विषयमा माग सङ्ख्याअनुसार लिखित परीक्षामा नै उत्तीर्ण नभएपछि पद रिक्त रहने भएको छ ।’आयोगले पछिल्लो पटक २ सय ७५ उपप्राध्यापक पदमा विज्ञापन खुलाएको थियो । लोकसेवा आयोगको सहभागितामा सञ्चालित लिखित परीक्षामा ९१ जना उत्तीर्ण भएका हुन् भने १ सय ८४ पद रिक्त जाने भएको छ ।कानुन, सूचना प्रविधि, कम्प्युटर एप्लिकेसन, इतिहास, खेलविज्ञान, परामर्श मनोविज्ञान, हिन्दी, अर्थशास्त्र शिक्षा, इतिहास शिक्षा, जनसङ्ख्या शिक्षा, मैथिली र विज्ञान शिक्षा विषयमा पास प्रतिशत शून्य रहेको छ ।सेवा आयोगले उपलब्ध गराएको तथ्याङ्कअनुसार कानुनमा २२ जना उपप्राध्यापक माग गर्दा एक जना पनि पास भएनन् । ३० जना लिखित परीक्षामा सहभागी भएका थिए । इतिहासमा २ जना, कम्प्युटर एप्लिकेशनमा २ जना उपप्राध्यापक माग गर्दा पास सङ्ख्या शून्य रह्यो ।ठूलो सङ्ख्यामा पदपूर्तिका लागि दरखास्त आह्वान गरेका विषयमा पनि आवश्यक सङ्ख्यामा पदपूर्ति हुन सकेको छैन । व्यवस्थापन सङ्कायअन्तर्गत ७५ जना उपप्राध्यापकका लागि विज्ञापन माग्दा ५ जना मात्रै उत्तीर्ण भएको आयोगको तथ्याङ्क छ ।अंग्रेजी विषयका लागि २५ जना माग्दा ७, अर्थशास्त्रमा १५ जना उपप्राध्यापक माग्दा १२, अंग्रेजी शिक्षामा १४ जना माग्दा १२ जना, समाजशास्त्रमा १२ जना माग्दा ११ जना लिखित परीक्षामा सफल भएका छन् । गणित शिक्षामा ८ जनाका लागि विज्ञापन आह्वान गर्दा २ जना, जनप्रशासनमा ८ पदमध्ये १ पदमा मात्रै, नेपाली शिक्षामा ८ पदमा ३ जना मात्रै उत्तीर्ण भए । सेवा आयोगले २०७७/०७८ मा प्रकाशित विज्ञापनको नतिजा सार्वजनिक गरेको हो ।"
विद्यालय सुधार्ने नेतृत्व स्थानीय तहले लिनु पर्छ : मुख्यमन्त्री सिंह,"महोत्तरी — मधेश प्रदेशका मुख्यमन्त्री सतिशकुमार सिंहले स्थानीय तहले विद्यालय तहको शिक्षा अवस्था सुधार्ने नेतृत्व लिनुपर्ने बताएका छन् ।'मधेशका जनशक्ति अन्य जिल्लाहरुमा शिक्षा, स्वास्थ्य र प्राविधिक क्षेत्रको नेतृत्व गर्थ्यो तर अहिले मधेशकै शिक्षा अवस्था नाजुक बनेको छ,' मुख्यमन्त्री सिंहले भने,‘मधेशका जिल्लाहरु असाक्षर छन् । सरकारी विद्यालयमा भर्ना भएपछि अभिभावक र विद्यालयका शिक्षकले जिम्मेवारी पूरा भएको ठान्दा सामुदायिक विद्यालयको शाख संकटमा परेको छ । एक अर्कालाई देखाएर जिम्मेवारीबाट पन्छिने परम्पराले विद्यालय तहको पढाइ प्रभावित भएको छ ।’ शिक्षक र अभिभावकको लापरबाहीका कारण विद्यालय तहका विद्यार्थी लागूऔषधको दुर्व्यसनमा फसेको मुख्यमन्त्री सिंहले बताए ।महोत्तरीको औरही नगरपालिकाको १६ औं नगरसभामालाई मंगलबार सम्बोधन गर्दै मुख्यमन्त्री सिंहले शिक्षा सुधार हुने स्थानीय तह धनी साबित हुने बताए । 'विद्यालयको शिक्षा सुधार गर्ने मुख्य जिम्मेवारी शिक्षकको काँधमा छ,' उनले भने, ‘विद्यालयको शिक्षा स्तर र विद्यालय तहमै फैलिएको लागूऔषधको दुर्व्यसनलाई सामाजिक रुपमै सुधार्नुपर्ने समय आएको छ ।’ मधेश प्रदेशका निजी विद्यालयहरु विद्यार्थीको क्षमता बढाउनुभन्दा पनि पढेको प्रमाणपत्र मात्रै उपलब्ध गराउन सीमित भएको टिप्पणी गरे ।सामुदायिक विद्यालयको पढाई र निजी विद्यालयको वैधता विषयमा स्थानीय तहका प्रमुख, उपप्रमुख र प्रशासकीय अधिकृतले अनुगमन गर्नुपर्नेमा सिंहले जोड दिए । औरही नगरपालिकाको नगरसभामा नगर प्रमुख प्रदीपकुमार खड्काले आर्थिक वर्ष २०८२/८३ का लागि ४५ करोड २७ लाख ७७ हजार बजेट प्रस्तुत गरेका छन् ।"
मध्यविन्दु नगरपालिकामा ‘हाम्रो खुसी पाठ्यक्रम’ लागू,"काठमाडौँ — पूर्वी नवलपरासीस्थित मध्यविन्दु नगरपालिकाले आधारभूत तहमा ‘हाम्रो खुसी पाठ्यक्रम’ लागू गरी पठनपाठन सुरु गरेको छ ।भारतको दिल्लीमा सञ्चालन भइरहेको खुसी पाठ्यक्रम नेपालका विद्यालयमा पनि लागू गर्ने कार्य प्रारम्भ गर्ने मध्यविन्दु पहिलो नगरपालिका बनेको हो । स्थानीय सरकार सञ्चालन ऐनले स्थानीय तहलाई स्थानीय पाठ्यक्रम निर्माण गरी लागू गर्ने अधिकार दिएको छ । सोहीअनुसार स्थानीय पाठ्यक्रमकै रूपमा ‘हाम्रो खुसी पाठ्यक्रम’ लागू गरिएको मेयर भीमलाल अधिकारीले जानकारी दिए ।२०८१ साउनदेखि कक्षा १ देखि ८ सम्म लागू गरिएको सो पाठ्यक्रमले विद्यार्थी, अभिभावक र शिक्षकमा व्यवहारिक र सकारात्मक प्रभाव परेको उनले बताए । मानव मूल्य मान्यता, व्यवहार, प्रकृति, संस्कार, संस्कृति, आनीबानी आदिलाई समेटेर पाठ्यक्रम तयार पारिएको छ ।नगरपालिकाभित्र सामुदायिक र निजी गरी ६५ वटा विद्यालयमा पहिलो घण्टीमा हरेक दिन ३० मिनेट सो विषयको पठनपाठन हुने गरेको छ । गण्डकी प्रदेश सरकारले पनि सो पाठ्यक्रमलाई मुख्यमन्त्री नवप्रवर्तन कार्यक्रममा समेटेको छ । २०८१ भदौको पहिलो साता शिक्षा, विज्ञान तथा प्रविधिमन्त्री विद्या भट्टराईले पाठ्यक्रमको शुभारम्भ गरेकी थिइन् ।दिल्ली भ्रमणको क्रममा सो पाठ्यक्रमबाट प्रभावित भई लागू गरिएको मेयर अधिकारीले जनाए । पाठ्यक्रम निर्माण गर्नुअघि शिक्षकसहित नगरपालिकाका जनप्रतिनिधिको टोलीले दिल्लीका विद्यालयहरूको अवलोकन भ्रमणसमेत गरेको थियो । शिक्षकसहित विज्ञहरूसँग विभिन्न चरणमा छलफल र अध्ययनपछि पाठ्यक्रम तयार गरिएको नगरपालिकाले जनाएको छ ।मध्यविन्दुले सो पाठ्यक्रम लागू गरेपछि कास्की, स्याङ्जालगायत जिल्लाका स्थानीय तहहरूले पनि ‘हाम्रो खुसी पाठ्यक्रम’प्रति चासो देखाएका छन् । असल, सजग, नैतिकवान र इमानदार नागरिक तयार पार्ने उद्देश्यले सो पाठ्यक्रम लागू गरिएको मेयर अधिकारीले बताए ।'बालबालिकालाई असल नागरिक बनाउन कक्षा १ देखि नै सिकाइने गरिएको छ । सैद्धान्तिकभन्दा व्यवहारिक रूपमा विद्यार्थीलाई खुसी हुने कला सिकाउने पाठ्यक्रम तय गरिएको हो,' उनले भने ।विद्यार्थीका लागि भने ‘हाम्रो खुसी पाठ्यक्रम’को पाठ्यपुस्तक छैन । शिक्षकका लागि पाठ्यक्रमअनुसार हाते पुस्तक तयार पारिएको छ । विद्यालयमा सो विषय पठनपाठन गराउन स्रोत शिक्षक चयन गरिएका छन् ।शिक्षा महाशाखाका प्रमुख उपसचिव पद्मराज आचार्यले राष्ट्रिय पाठ्यक्रम प्रारूप, २०७६ अनुसार स्थानीय पाठ्यक्रमकै रूपमा ‘हाम्रो खुसी पाठ्यक्रम’ तय गरिएको जनाए । बालबालिकामा ज्ञान, सीप, मानव मूल्य मान्यता, बानी, व्यवहार, आचरण परिवर्तन तथा सकारात्मक सोचको विकास गर्न पाठ्यक्रमले सहयोग पुर्‍याउने उनले बताए । सो विषयको परीक्षा र मूल्याङ्कन भने नहुने व्यवस्था गरिएको छ ।नगरपालिकाले पाठ्यक्रम कार्यान्वयनको अवस्था मूल्याङ्कन गर्न पाठ्यक्रम विकास तथा अनुसन्धान केन्द्रसमेत स्थापना गरेको छ । कक्षा १ देखि ८ सम्मका बालबालिकामा सकारात्मक प्रभाव परेको भन्दै कक्षा ९–१० मा पनि लागू गर्न विद्यार्थी र अभिभावकले माग गरेका छन् भन्ने ‘हाम्रो खुसी पाठ्यक्रम’ कार्यक्रम संयोजक लक्ष्मी पाण्डेले बताइन् ।यसअघि नगरपालिकाले ‘हाम्रो मध्यविन्दु’ स्थानीय पाठ्यक्रम लागू गरे पनि त्यसको पूरकका रूपमा ‘हाम्रो खुसी’ पाठ्यक्रम लागू गरिएको जनाइएको छ । देशभरका स्थानीय तहहरूले आफू अनुकूल स्थानीय पाठ्यक्रम निर्माण गरी लागू गर्दै आएका छन् ।"
पब्लिक क्याम्पस चलाउने जिम्मा प्रदेश सरकारलाई दिइयोस् : मुख्यमन्त्री आचार्य,"दाङ — लुम्बिनी प्रदेशका मुख्यमन्त्री चेतनारायण आचार्यले पब्लिक क्याम्पस चलाउने जिम्मा प्रदेश सरकारलाई दिनुपर्ने बताएका छन् । उच्च शिक्षा क्षेत्रको सुदृढीकरणका लागि नीतिगत, संरचनात्मक र व्यवहारिक सुधारमा प्रदेश सरकार सक्रिय रहेको उल्लेख गर्दै उनले पब्लिक क्याम्पस सन्चालानमा प्रदेश सरकार सक्षम रहेको धारणा व्यक्त गरे ।शनिबार देउखुरीस्थित ऐरावती बहुमुखी क्याम्पसमा पब्लिक क्याम्पस प्राध्यापक संघ नेपाल लुम्बिनी प्रदेश समितिको आयोजनामा भएको प्रदेशस्तरीय भेलालाई सम्बोधन गर्दै उनले उच्च शिक्षाको गुणस्तर अभिवृद्धिका लागि सरकार र पब्लिक क्याम्पसबीच सहकार्य आवश्यक रहेको बताए ।`प्रदेश सरकारले पब्लिक क्याम्पसको शैक्षिक तथा भौतिक सुधारका लागि निरन्तर ध्यान दिँदै आएको छ । अब नीतिगत सुधार गरेर यसको जिम्मेवारी प्रदेश सरकारलाई दिए राम्रो हुन्छ,´ उनले भने,`प्रदेश सरकारले अनुदानको रूपमा पब्लिक क्याम्पसलाई सहयोग गर्न खोजेको छ तर कानुनी अड्चनहरू छन् । यसलाई सुधार गरेर सहकार्य बढाउन सकिन्छ ।´सामुदायिक क्याम्पसहरू आधारभूत तहका नागरिकका छोराछोरीलाई उच्च शिक्षामा लैजाने प्रमुख माध्यम भएको भन्दै उनले प्रदेशबाट नियमित सहयोगका लागि कानुनी अड्चन हटाउनु आवश्यक रहेको बताए । उनले पब्लिक क्याम्पसको जिम्मा प्रदेश सरकारलाई दिनुपर्ने माग निरन्तर संघीय सरकारसमक्ष राखिँदै आएको पनि उल्लेख गरे । `हामीले बारम्बार संघीय सरकारसँग भनिरहेका छौँ । पब्लिक क्याम्पसको जिम्मा प्रदेश सरकारलाई दिइयोस्,´ उनले भने,`माध्यमिक शिक्षासम्म हामीले लगानी गरेका छौँ तर कानुनले हामीलाई चिनेको छैन । कक्षा १२ सम्मको जिम्मा स्थानीय तहलाई दिइएको छ । सम्पूर्ण उच्च शिक्षाको जिम्मा संघीय सरकारसँग छ । यस्तो अवस्थामै पनि हामीले आफ्नो धर्म निर्वाह गर्दै आएका छौँ ।´शिक्षा क्षेत्रको विकासबिना समृद्ध लुम्बिनी प्रदेशको सपना पूरा हुन नसक्ने आत्मबोधका साथ सरकारले नीति निर्माण गरिरहेको आचार्यले बताए । शिक्षा ऐन आउँदा स्थिति अझ स्पष्ट हुने विश्वास व्यक्त गर्दै उनले प्रदेश सरकारले शिक्षा क्षेत्रमा अधिकार खोजिरहेको बताए । `अहिले प्रदेश सरकार अधिकारविहीन जस्तै अवस्थामा छ । हामीलाई पब्लिक क्याम्पस सञ्चालनको जिम्मेवारी दिइयो भने त्यो जिम्मेवारी हामी पूरा गर्न तयार छौँ,´ उनले भने,`विद्यालय स्थानीय तहले सञ्चालन गरून् । विश्वविद्यालय र आङ्गिक क्याम्पसको जिम्मेवारी संघीय सरकारले लेओस् । तर पब्लिक क्याम्पस चलाउने जिम्मा प्रदेश सरकारलाई दिइयोस् ।´मुख्यमन्त्री आचार्यले सामुदायिक क्याम्पसको दिगो भविष्य र शैक्षिक गुणस्तर सुधारका लागि मर्जर (गाभ्ने) नीति आवश्यक रहेको पनि बताए ।"
पूर्वाञ्चल विश्वविद्यालयको रजिस्ट्रारमा मिश्र नियुक्त,"काठमाडौँ — प्रधानमन्त्री केपी शर्मा ओलीले पूर्वाञ्चल विश्वविद्यालयको रिक्त रजिस्ट्रार पदमा प्राध्यापक कल्याणी मिश्र त्रिपाठीलाई नियुक्त गरेका छन् ।विश्वविद्यालयका कुलपतिसमेत रहेका प्रधानमन्त्री ओलीले उपकुलपति प्राध्यापक बिजुकुमार थपलियाको सिफारिसमा विश्वविद्यालयको ऐन, २०५० बमोजिम लमजुङ घर भई हाल चितवन निवासी मिश्रलाई आज नियुक्त गरेका हुन् ।मिश्रले बागवानी विषयमा त्रिभुवन विश्वविद्यालयबाट सन् २०१६ मा विद्यावारिधि गरेकी थिइन् । उनी विभिन्न अनुसन्धान र प्रकाशन कार्यमा पनि संलग्न छन् ।"
काठमाडौं विश्वविद्यालयका ११२९ विद्यार्थी दीक्षित,"काठमाडौँ — काठमाडौं विश्वविद्यालयको ३०औं दीक्षान्त समारोहको दोस्रो चरणमा १,१२९ जना विद्यार्थी दीक्षित भएका छन्  । शुक्रबार विश्वविद्यालयको केन्द्रीय परिसर, धुलिखेलमा आयोजित दीक्षान्त समारोहमा उनीहरूलाई उपाधि प्रदान गरिएको हो ।समारोहमा उत्कृष्ट नतिजा हासिल गर्ने विद्यार्थीलाई प्रधानमन्त्री तथा विश्वविद्यालयका कुलपति केपी शर्मा ओलीले स्वर्ण पदक प्रदान गरेका थिए । दीक्षित तथा स्वर्ण पदक प्राप्त गरेका विद्यार्थीलाई बधाई तथा शुभकामना दिँदै उनले विश्वविद्यालयबाट प्राप्त शिक्षालाई व्यवहारमा उतार्न आग्रह गरे । ‘विश्वविद्यालयमा प्राप्त शिक्षाको सही सदुपयोग गर्नुहोस्, नवप्रवर्तनको क्षेत्रमा उपयोग गर्नुहोस्,’ उनले भने, ‘देश र समाजका लागि सदैव सकारात्मक काम गर्नुहोस् ।’विद्यार्थीलाई सैद्धान्तिक शिक्षासँगै व्यवहारिक शिक्षाको पनि आवश्यकता रहेको उनले बताए । ‘विश्वविद्यालयमा आर्जन गरेको ज्ञानलाई अब व्यवहारमा उतार्ने समय आएको छ,’ उनले भने, ‘यहाँसम्मको अध्ययनपछि अब आफ्नै व्यवहारबाट धेरै कुरा सिक्दै जानुपर्छ ।’ व्यक्तिलाई उसको शैक्षिक योग्यताले मात्र होइन, व्यवहारले चिनाउने भएकाले सफलताको आधार पनि व्यवहार नै हुने उनको भनाइ थियो । त्यसैले व्यवहारिकता र व्यवहारिक शिक्षा अत्यावश्यक भएको उनले उल्लेख गरे ।काठमाडौं विश्वविद्यालय (केयू) का उपकुलपति प्रा. अच्युत वाग्लेले नेपालको उच्च शिक्षामा केयूले पुर्‍याउँदै आएको योगदानको राज्यले अझैसम्म समुचित मूल्याङ्कन नगरेको गुनासो गरे । उनका अनुसार, केयूले प्रत्येक वर्ष हजारौं प्रतिभालाई विदेश पलायनबाट रोक्दै अनुसन्धान र नवप्रवर्तनको संस्कार विकास गर्दै आएको छ । तर ग्रीन हाइड्रोजनको व्यावसायिक उत्पादन, केयूलाई ‘राष्ट्रिय उत्कृष्टता केन्द्र’ बनाउने, र पूर्ण अंग्रेजी माध्यमको अन्तर्राष्ट्रिय शिक्षा केन्द्रका रूपमा विकास गर्ने जस्ता योजनामा राज्यको अपेक्षित स्रोत र सहयोग प्राप्त हुन सकेको छैन ।उपकुलपति वाग्लेले पूर्ण संस्थागत तयारी र पटक–पटकको अनुरोध हुँदाहुँदै पनि राज्यको ध्यान नपुगेको उल्लेख गर्दै उच्च शिक्षालाई प्राथमिकता दिन आग्रह गरे । कार्यक्रमका प्रमुख अतिथि, अमेरिकास्थित माउन्ट साइनाई हेल्थ सिस्टम्सका प्रमुख कार्यकारी अधिकृत ब्रेन्डन जी. कारले आजको जटिल समाजमा केवल प्राविधिक दक्षता पर्याप्त नरही, करुणा र संवेदनशीलता बोकेको नेतृत्व अपरिहार्य भएको बताए ।उनका अनुसार, नेतृत्व भनेको केवल निर्णय लिने प्रक्रिया होइन, मानवताको सम्मान, व्यक्तिगत अनुभवको बुझाइ, र सेवा गर्दा गहिरो सहानुभूति प्रकट गर्नु पनि हो । दोस्रो चरणको दीक्षान्त समारोहमा विश्वविद्यालयका विभिन्न ६ स्कुलबाट १,१२९ जना विद्यार्थी दीक्षित भएका हुन् । तीमध्ये महिला ५५४ र पुरुष ५७५ जना रहेको विश्वविद्यालयले जनाएको छ ।दीक्षित विद्यार्थीमध्ये ३२ जना पीएचडी, डीएम र एमसीएच तहका, ६९ जना एमफिल, ५१३ जना स्नातकोत्तर, ४ जना पीजीडी र ५११ जना स्नातक तहका छन् । जसमध्ये भुटान, भारत, श्रीलङ्का र माल्दिभ्सका गरी ११८ जना अन्तर्राष्ट्रिय विद्यार्थी दीक्षित भएका हुन् ।कहाँ कति दीक्षित ?स्कुल अफ आर्ट्स-१६३स्कुल अफ एजुकेसन-१०२स्कुल अफ इन्जिनियरिङ- ६८स्कुल अफ मेनेजमेन्ट-११०स्कुल अफ मेडिकल साइन्सेज- ६६१स्कुल अफ साइन्स-२५"
