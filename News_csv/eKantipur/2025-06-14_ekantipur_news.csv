शीर्षक,विवरण
पूर्वाञ्चल विश्वविद्यालयको रजिस्ट्रारमा मिश्र नियुक्त,"काठमाडौँ — प्रधानमन्त्री केपी शर्मा ओलीले पूर्वाञ्चल विश्वविद्यालयको रिक्त रजिस्ट्रार पदमा प्राध्यापक कल्याणी मिश्र त्रिपाठीलाई नियुक्त गरेका छन् ।विश्वविद्यालयका कुलपतिसमेत रहेका प्रधानमन्त्री ओलीले उपकुलपति प्राध्यापक बिजुकुमार थपलियाको सिफारिसमा विश्वविद्यालयको ऐन, २०५० बमोजिम लमजुङ घर भई हाल चितवन निवासी मिश्रलाई आज नियुक्त गरेका हुन् ।मिश्रले बागवानी विषयमा त्रिभुवन विश्वविद्यालयबाट सन् २०१६ मा विद्यावारिधि गरेकी थिइन् । उनी विभिन्न अनुसन्धान र प्रकाशन कार्यमा पनि संलग्न छन् ।"
काठमाडौं विश्वविद्यालयका ११२९ विद्यार्थी दीक्षित,"काठमाडौँ — काठमाडौं विश्वविद्यालयको ३०औं दीक्षान्त समारोहको दोस्रो चरणमा १,१२९ जना विद्यार्थी दीक्षित भएका छन्  । शुक्रबार विश्वविद्यालयको केन्द्रीय परिसर, धुलिखेलमा आयोजित दीक्षान्त समारोहमा उनीहरूलाई उपाधि प्रदान गरिएको हो ।समारोहमा उत्कृष्ट नतिजा हासिल गर्ने विद्यार्थीलाई प्रधानमन्त्री तथा विश्वविद्यालयका कुलपति केपी शर्मा ओलीले स्वर्ण पदक प्रदान गरेका थिए । दीक्षित तथा स्वर्ण पदक प्राप्त गरेका विद्यार्थीलाई बधाई तथा शुभकामना दिँदै उनले विश्वविद्यालयबाट प्राप्त शिक्षालाई व्यवहारमा उतार्न आग्रह गरे । ‘विश्वविद्यालयमा प्राप्त शिक्षाको सही सदुपयोग गर्नुहोस्, नवप्रवर्तनको क्षेत्रमा उपयोग गर्नुहोस्,’ उनले भने, ‘देश र समाजका लागि सदैव सकारात्मक काम गर्नुहोस् ।’विद्यार्थीलाई सैद्धान्तिक शिक्षासँगै व्यवहारिक शिक्षाको पनि आवश्यकता रहेको उनले बताए । ‘विश्वविद्यालयमा आर्जन गरेको ज्ञानलाई अब व्यवहारमा उतार्ने समय आएको छ,’ उनले भने, ‘यहाँसम्मको अध्ययनपछि अब आफ्नै व्यवहारबाट धेरै कुरा सिक्दै जानुपर्छ ।’ व्यक्तिलाई उसको शैक्षिक योग्यताले मात्र होइन, व्यवहारले चिनाउने भएकाले सफलताको आधार पनि व्यवहार नै हुने उनको भनाइ थियो । त्यसैले व्यवहारिकता र व्यवहारिक शिक्षा अत्यावश्यक भएको उनले उल्लेख गरे ।काठमाडौं विश्वविद्यालय (केयू) का उपकुलपति प्रा. अच्युत वाग्लेले नेपालको उच्च शिक्षामा केयूले पुर्‍याउँदै आएको योगदानको राज्यले अझैसम्म समुचित मूल्याङ्कन नगरेको गुनासो गरे । उनका अनुसार, केयूले प्रत्येक वर्ष हजारौं प्रतिभालाई विदेश पलायनबाट रोक्दै अनुसन्धान र नवप्रवर्तनको संस्कार विकास गर्दै आएको छ । तर ग्रीन हाइड्रोजनको व्यावसायिक उत्पादन, केयूलाई ‘राष्ट्रिय उत्कृष्टता केन्द्र’ बनाउने, र पूर्ण अंग्रेजी माध्यमको अन्तर्राष्ट्रिय शिक्षा केन्द्रका रूपमा विकास गर्ने जस्ता योजनामा राज्यको अपेक्षित स्रोत र सहयोग प्राप्त हुन सकेको छैन ।उपकुलपति वाग्लेले पूर्ण संस्थागत तयारी र पटक–पटकको अनुरोध हुँदाहुँदै पनि राज्यको ध्यान नपुगेको उल्लेख गर्दै उच्च शिक्षालाई प्राथमिकता दिन आग्रह गरे । कार्यक्रमका प्रमुख अतिथि, अमेरिकास्थित माउन्ट साइनाई हेल्थ सिस्टम्सका प्रमुख कार्यकारी अधिकृत ब्रेन्डन जी. कारले आजको जटिल समाजमा केवल प्राविधिक दक्षता पर्याप्त नरही, करुणा र संवेदनशीलता बोकेको नेतृत्व अपरिहार्य भएको बताए ।उनका अनुसार, नेतृत्व भनेको केवल निर्णय लिने प्रक्रिया होइन, मानवताको सम्मान, व्यक्तिगत अनुभवको बुझाइ, र सेवा गर्दा गहिरो सहानुभूति प्रकट गर्नु पनि हो । दोस्रो चरणको दीक्षान्त समारोहमा विश्वविद्यालयका विभिन्न ६ स्कुलबाट १,१२९ जना विद्यार्थी दीक्षित भएका हुन् । तीमध्ये महिला ५५४ र पुरुष ५७५ जना रहेको विश्वविद्यालयले जनाएको छ ।दीक्षित विद्यार्थीमध्ये ३२ जना पीएचडी, डीएम र एमसीएच तहका, ६९ जना एमफिल, ५१३ जना स्नातकोत्तर, ४ जना पीजीडी र ५११ जना स्नातक तहका छन् । जसमध्ये भुटान, भारत, श्रीलङ्का र माल्दिभ्सका गरी ११८ जना अन्तर्राष्ट्रिय विद्यार्थी दीक्षित भएका हुन् ।कहाँ कति दीक्षित ?स्कुल अफ आर्ट्स-१६३स्कुल अफ एजुकेसन-१०२स्कुल अफ इन्जिनियरिङ- ६८स्कुल अफ मेनेजमेन्ट-११०स्कुल अफ मेडिकल साइन्सेज- ६६१स्कुल अफ साइन्स-२५"
बढ्दो गर्मीले डाक्नेश्वरीका विद्यालयमा दुई दिन बिदा,"राजविराज — बढ्दो गर्मीले विद्यार्थीलाई असर पर्नसक्ने भन्दै सप्तरीको डाक्नेश्वरी नगरपालिकाले विद्यालयमा दुई दिन बिदा दिएको छ । नगरपालिकाले बुधबार सूचना जारी गर्दै सामुदायिक र निजी विद्यालयमा बिहीबार र शुक्रबार गर्मी बिदा दिएको हो ।‘बढ्दो गर्मीले विद्यार्थीको स्वास्थ्यमा असर पर्नसक्ने सम्भावनालाई मध्यनजर गर्दै बिहीबार र शुक्रबारसम्मका लागि विद्यालयका प्रशासनिकबाहेक पठनपाठन कार्य स्थगन रहने,’ नगर प्रमुख रामलखन मलाहले जारी गरेको सूचनामा उल्लेख छ ।बिहान ८ देखि साँझ साढे ५ बजेसम्मै चर्को घाम रहँदा यहाँका जनजीवन प्रभावित भएको छ ।"
गैंडाकोटमा तीन दिन विद्यालय बन्द गरिने,नवलपरासी — अत्यधिक गर्मी बढेपछि जिल्लाको गैंडाकोट नगरपालिकाले बुधबारदेखि ३ दिन विद्यालय बन्द गर्न निर्देशन दिएको छ ।गैंडाकोटका मेयर मदनभक्त अधिकारीले मंगलबार सूचना प्रकाशन गरेर नगरपालिकाभित्रका सबै विद्यालय बुधबारबाट शुक्रबारसम्म बन्द गर्न निर्देशन गरेका हुन् । अत्यधिक गर्मी बढेको र अभिभावकको समेत सिकायत आएकाले विद्यालय बन्द गर्न परेको उनले जानकारी दिए ।मंगलबार पूर्वी नवलपरासीको तापक्रम ३९ डिग्री रहेको छ ।
पोखरा बहुमुखी क्याम्पसले पायो क्यूएए मान्यता,"पोखरा — पोखरा बहुमुखी क्याम्पसले शैक्षिक उत्कृष्टताको प्रतीक मानिने ‘गुणस्तर प्रत्याभूति तथा प्रत्यायन’ (क्यूएए) प्रमाणपत्र प्राप्त गरेको छ । त्रिभुवन विश्वविद्यालयअन्तर्गत सञ्चालित यस क्याम्पसले विश्वविद्यालय अनुदान आयोगद्वारा तोकिएका विविध मापदण्ड सफलतापूर्वक पूरा गर्दै जेठ २१ गते औपचारिक रूपमा यो मान्यता प्राप्त गरेको हो ।क्याम्पस प्रमुख शिशुकला पराजुलीले यो उपलब्धिलाई शिक्षा सुधारको यात्रका क्रममा एक महत्त्वपूर्ण मोडको रूपमा लिएकी छन् । ‘क्यूएए प्रमाणपत्रले हाम्रो क्याम्पसलाई अझ पारदर्शी, उत्तरदायी र सक्षम बनाउन उत्प्रेरित गरेको छ,’ उनले भनिन्, ‘तर यो अन्तिम गन्तव्य होइन, निरन्तर सुधार र प्रतिस्पर्धी क्षमताको आधार हो ।’ उनले क्याम्पसको यो उपलब्धि सामूहिक प्रयास र दूरदर्शी योजनाको परिणाम भएको बताइन् ।२०४४ मंसिर १४ मा पोखराको टुँडिखेलस्थित राष्ट्रिय माविको भवनमा स्थापना भएको क्याम्पस अहिले आफ्नै परिसर पोखरा–९ शान्तिवनमा सञ्चालनमा छ । स्थापनाको प्रारम्भिक चरणमा महेन्द्र मावि, नयाँबजारको भवन प्रयोगमा ल्याइएको थियो । क्याम्पस भवन निर्माणका लागि तत्कालीन सञ्चालक समिति अध्यक्ष नरेन्द्रमान लालचनको ५० लाख रुपैयाँ सहयोग निर्णायक बनेको थियो । पोखरा महानगरपालिकाले आवश्यक जग्गा उपलब्ध गराएको र निजी क्षेत्रका सहयोगदाताको चन्दा तथा जनसहयोगमा आजको भौतिक पूर्वाधार निर्माण भएको हो ।आन्तरिक गुणस्तर सुनिश्चितता समिति संयोजक प्राध्यापक महेन्द्र रिमालका अनुसार पछिल्ला वर्षमा क्याम्पसको पूर्वाधार, प्रशासनिक संरचना, शैक्षिक उत्कृष्टता र वित्तीय पारदर्शितामा उल्लेखनीय सुधार हुँदै आएको छ । यही क्रमको मूल्यांकनस्वरूप क्याम्पसले क्यूएए प्रक्रिया सफलतापूर्वक पूरा गर्न सक्षम भएको उनले बताए । मंगलबार क्याम्पसले आयोजना गरेको पत्रकार सम्मेलनमा उनले भने, ‘क्यूएए प्रमाणपत्र प्राप्त भएपछि यहाँ अध्ययन गर्ने विद्यार्थीको प्रमाणपत्रलाई अन्तर्राष्ट्रिय विश्वविद्यालयले समेत मान्यता दिनेछन्, जुन क्याम्पसकै शैक्षिक प्रतिष्ठाको सूचक हो ।’हाल क्याम्पसमा स्नातक तहमा मानविकी तथा व्यवस्थापन संकायका कार्यक्रम सञ्चालनमा छन् । करिब ५ सय विद्यार्थी अध्ययनरत क्याम्पसले आगामी दिनमा बीबीए, बीआईएम, बीआईटीजस्ता कार्यक्रम थप गर्ने योजना अगाडि सारेको छ ।क्याम्पस प्रमुख पराजुलीले क्याम्पसलाई राष्ट्रिय तथा अन्तर्राष्ट्रियस्तरमा प्रतिस्पर्धा गर्न सक्ने बनाउने दीर्घकालीन योजना रहेको बताइन् । व्यावहारिक शिक्षा र जीवनोपयोगी सीपको अभिवृद्धिका लागि क्याम्पसले विविध नन–क्रेडिट कोर्सहरू सञ्चालन गर्दै आएको जानकारी प्राध्यापक रिमालले दिए । उनले भने, ‘शैक्षिक क्रियाकलापसँगै सामाजिक उत्तरदायित्वलाई समेत उत्तिकै महत्त्व दिइएको छ ।’क्याम्पसले वातावरणीय संरक्षण, लैंगिक समानता, साइबर सुरक्षाको सचेतना, मानसिक स्वास्थ्य, महिला सशक्तीकरण, जीवन सीप, आत्मनिर्भरता, नेतृत्व विकास र वन संरक्षणजस्ता क्षेक्रमा जिल्लास्तरीय कार्यक्रम सञ्चालन गर्दै आएको छ ।"
गर्मी बढेपछि इटहरीमा बुधबार विद्यालय बन्द गरिने,सुनसरी — केही दिनयता बढेको अत्यधिक गर्मीले बालबालिकाको स्वास्थ्यमा प्रतिकूल असर पार्ने भन्दै इटहरी उपमहानगरपालिकाले शिक्षण संस्थाहरू एक दिनका लागि बन्द गर्ने निर्णय गरेको छ ।गर्मीले जनजीवन नै अस्तव्यस्त हुन थालेपछि बुधबार एक दिन बिदा दिइएको हो । बढ्दो गर्मीका कारण बालबालिकाहरूको स्वास्थ्यमा प्रतिकूल प्रभाव परेको भन्दै शिक्षण संस्थाहरूबाट गुनासो आएपछि इटहरी उपमहानगरपालिकाले बुधबार सबै सामुदायिक र संस्थागत विद्यालय बन्द गर्ने निर्णय गरेको हो ।गर्मीले यस क्षेत्रको जनजीवन कष्टकर बनेको भन्दै बर्से बिदाबाट कटौती हुने गरी बिदा दिएको इटहरी उपमहानगर पालिकाका कार्यवहाक नगर प्रमुख संगीताकुमारी चौधरीले जनाइन् ।केही दिनयता तापक्रम अत्यधिक बढ्न थालेपछि पूर्वी तराईको जनजीवन प्रभावित बनेको छ ।
संस्कृत विश्वविद्यालयमा ५ महिनापछि खुल्यो ताला,"दाङ — नेपाल संस्कृत विश्वविद्यालय केन्द्रीय कार्यालय बेलझुन्डीमा पाँच महिनाअघि लगाइएको ताला शुक्रबार खुलेको छ । विश्वविद्यालयको वार्ता समिति र माओवादीनिकट अनेरास्ववियु क्रान्तिकारीबीच पाँचबुँदे सहमति भएपछि शुक्रबार ताला खोलिएको हो ।अनेरास्ववियु क्रान्तिकारीले विभिन्न माग राख्दै गत १२ पुसमा विश्वविद्यालयको केन्द्रीय कार्यालयको मूल गेटमा ताला लगाएको थियो । गत फागुनमा अनुसन्धान केन्द्रको कार्यालयमा तालाबन्दी थियो । तालाबन्दीपछि विश्वविद्यालयले राष्ट्रिय सांस्कृतिक अध्ययन केन्द्रका कार्यकारी निर्देशक जर्मन चौधरीको संयोजकत्वमा वार्ता समिति गठन गरेको थियो ।सहमति जुटाउन नसकेपछि समितिले दुई महिनामै राजीनामा दिएको थियो । त्यसपछि प्राध्यापक अर्जुनप्रसाद भट्टराईको संयोजकत्वमा तीन सदस्यीय वार्ता समिति गठन भएको थियो । समितिका सदस्यहरूमा उपप्राध्यापक विनोद आचार्य र उपप्रशासक अनिल पोख्रेल थिए ।विश्वविद्यालय र अनेरास्ववियु क्रान्तिकारीबीच विश्वविद्यालयको केन्द्रीय आयुर्वेद विद्यापीठमा पठनपाठनलाई सहज गराउन प्रयोगात्मक सामग्री आउँदो असारभित्र खरिद गर्ने सहमति भएको छ । प्रयोगात्मक अभ्यासका लागि आवश्यक अस्पताल, जनशक्ति र सामग्रीको प्रक्रिया मिलाउन आगामी विश्वविद्यालयसभामा प्रस्ताव लैजाने अर्को सहमति छ ।विश्वविद्यालयको परीक्षा प्रणालीलाई निष्पक्ष, भयरहित बनाउन आयुर्वेद अध्ययन संस्थानका डिन, सहायक डिन र प्राचार्यजस्ता पदाधिकारी अनुगमन गर्ने निकाय भएका कारण उनीहरूबाट प्रश्नपत्र निर्माण, उत्तरपुस्तिका परीक्षण र सम्परीक्षणजस्ता काम नगर्ने सहमति भएको छ ।पदाधिकारीका विषयमा प्राप्त उजुरीका आधारमा कार्यकारी परिषद्ले एक महिनाभित्र छानबिन गरी दोषी पाइए पुनगर्ठन गर्ने पनि सहमति छ ।"
जापानी नागरिकको ८० लाख सहयोगमा विद्यालय भवन निर्माण,"बझाङ — भूकम्पले क्षतिग्रस्त बनेको बझाङको एक विद्यालय भवन जापानी नागरिकको सहयोगमा पुननिर्माण गरिएको छ । जयपृथ्वी नगरपालिका–७ सुवेडास्थित सुनिपिपल चौर माध्यामिक विद्यालयको भवन जापानी नागरिक लिलिको व्यक्तिगत सहयोगमा पुननिर्माण गरिएको हो ।नवनिर्मित दुई तलाको चार कोठे पक्की भवन र तीन कोठे शौचालय भूकम्प प्रतिरोधी, अपाङ्गता मैत्री, छात्रामैत्री र बालमैत्री हुने गरी निर्माण गरिएको छ । विद्यालय भवनको निर्माण ७६ लाख ८२ हजार ४१४ र शौचालय निर्माणमा १२ लाख ९४ हजार २४९ रुपैयाँ गरी ८९ लाख ७६ हजार ६६३ खर्च भएको पुर्ननिर्माणमा समन्वय गरेको स्थानीय गैरसरकारी संस्था प्रगतिशील युवा समाजले जानकारी दिएको छ ।विद्यालयका प्रधानाध्यापक विष्णुभक्त जोशीले २०८० असोज १६ गतेको भूकम्पले विद्यालयका तीन भवनका १५ कक्षाकोठा क्षतिग्रस्त भएपछि टहरामा पठनपाठन गर्नुपरेको बताए । ‘टिनको टहरामा पानी र हावाहुरीका बेला पढाएको सुनिदैन थियो । गर्मी र जाडोमा पनि निकै सास्ती हुन्थ्यो,’ जोशीले भने, ‘नयाा भवन र शौचालय बनेपछि हामीलाई ठूलो राहत भएको छ ।’ विद्यालयले सहयोगी जापानी नागरिकको सम्मानमा नवनिर्मित भवनको नाम लिलिको ब्लक राखेको उनले बताए ।छात्रामैत्री शौचालय समेत निर्माण भएकोमा यहाँका छात्रा झन् खुशी भएका छन् । ‘छात्रा र छात्रले प्रयोग गर्ने शौचालय एउटै हुँदा निकै समस्या थियो,’ विद्यार्थी आयुसा सुवेदीले भनिन्, ‘अहिले छात्राका लागि छुट्टै शौचालय बनेको छ । महिनावारी हुादा प्याड चेन्ज गर्न पनि सजिलो भएको छ ।’ विद्यालय निर्माणमा समन्वय गर्ने संस्था प्रगतिशील युवा समाजका अध्यक्ष रमेश केसीले विद्यालयले हस्तान्तरण गरिएका संरचनाको संरक्षण र मर्मतमा ध्यान दिनुपर्ने बताए ।"
त्रिविमा तोडफोड गर्ने विद्यार्थी नेताहरूविरुद्ध जाहेरी दर्ता,"काठमाडौँ — त्रिभुवन विश्वविद्यालयको उपकुलपति सचिवालयमा तोडफोड गर्ने विद्यार्थी नेताहरूविरुद्ध जाहेरी दर्ता भएको छ। विश्वविद्यालयमा मर्यादाविपरीत कार्य गर्नेहरूविरुद्ध प्रशासनले कारबाही प्रक्रिया अघि बढाएको हो।गत साता २०-२५ जनाको समूहले विश्वविद्यालयका उपकुलपतिको कार्यालयमा प्रवेश गरी सचिवालयमा तोडफोड गर्ने, हानी नोक्सानी पुर्‍याउने कार्य गरेको र केन्द्रीय पदाधिकारीहरूलाई भौतिक रुपमा आक्रमण गर्ने गरी फोनमार्फत धम्की दिने, सामाजिक सञ्जालको प्रयोग गरी पदाधिकारीको चरित्र हत्या जस्ता कार्य भएको थियो।यस्ता कार्य गर्नेहरूलाई राजनीतिक आडमा उन्मुक्ति दिने गरिएको भन्दै विरोधहुँदै आएको छ।उक्त गतिविधिमा संलग्न व्यक्तिहरूलाई कानुनबमोजिम कारबाही र भौतिक सम्पत्तिको हानी नोक्सानीको क्षतिपूर्ति भराउन आवश्यक प्रक्रिया अगाडि बढाइएको त्रिभुवन विश्वविद्यालय रजिष्टारको कार्यालयले जनाएको छ।त्रिविले सार्वजनिक सम्पत्ति तोडफोडमा संलग्नलाई प्रचलित कानुनबमोजिम कारबाही गर्न पटक पटक गृह मन्त्रालयलगायत सम्बन्धित निकायलाई आग्रह गरे पनि संलग्नलाई उन्मुक्ति दिने गरिएको हो । यसपटक भने जाहेरी दर्ता भइसकेको भन्दै त्यस्तो गतिविधिमा संलग्नहरूलाई कारबाहीको दायरामा ल्याउन सम्बन्धित सबै पक्षसँग विश्वविद्यालय प्रशासनले आग्रह गरेको छ।"
शिक्षाको बजेट झन्झन् घट्दो,"काठमाडौँ — सार्वजनिक शिक्षामा लगानी बढाउन सरकार अनुदार देखिएको छ । शिक्षामा राज्यको लगानी कुल बजेटको २० प्रतिशत पुर्‍याउने प्रतिबद्धतासहित निर्वाचन जितेर आएका राजनीतिक दलहरु सत्तामा पुग्दा बजेट भने ११ प्रतिशत हाराहारीभन्दा वृद्धि हुन सकेको छैन ।अर्थमन्त्री विष्णु पौडेलले बिहीबार ल्याएको बजेटमा शिक्षा क्षेत्रमा २ खर्ब ११ अर्ब १७ करोड विनियोजन गरिएको छ । यो कुल बजेटको १०.७५ प्रतिशत मात्रै हो । चालु आर्थिक वर्षमा शिक्षामा १०.९५ प्रतिशत बजेट छुट्याइएको थियो । विद्यालय शिक्षा ऐन जारी हुने प्रक्रियामा रहेकाले सार्वजनिक शिक्षा सुधार गर्न राज्यको दायित्व थप गर्नुपर्ने मागविपरीत यसपालि बजेटमा झनै गिरावाट आएको देखिन्छ । आव ०८०/०८१ मा शिक्षामा ११.२७ प्रतिशत बजेट विनियोजन भएको थियो ।शिक्षामा बजेटकाठमाडौं विश्वविद्यालय स्कुल अफ एजुकेसनका डिन बालचन्द्र लुइँटेलले सार्वजनिक शिक्षा सुधारका लागि सरकारले बजेटमा स्पष्ट खाका ल्याउन नसकेको बताए । ‘परम्परागत हिसाबकै बजेट आयो । सिकाइ सुधार गर्नेमा बजेट देखिँदैन । गुणस्तर शिक्षक उत्पादनमा अनुदार देखिन्छ,’ उनले भने, ‘सार्वजनिक शिक्षा सुधार गर्ने खाका पनि सरकारले ल्याउन सकेन । विद्यालय शिक्षा ऐनको मस्यौदाले पनि लगानी मागेको छ । सरकारको प्रतिबद्धता देखिएन । फड्को मार्ने बजेट देखिएन ।’अर्थमन्त्री पौडेलले केही नयाँ, अधिकांश पुराना र केही पहिला नै घोषणा भए पनि पूरा हुन नसकेका कार्यक्रमसहित बजेट वक्तव्य प्रस्तुत गरे । १ सय सामुदायिक विद्यालयमा शैक्षिक नतिजामा आधारित प्रोत्साहन कार्यक्रम सञ्चालन गरिने उनले बताए । कार्यक्रमअनुसार प्रत्येक जिल्लामा कम्तीमा एक विद्यालय पर्ने गरी प्रतिविद्यालय २५ लाख उपलब्ध गराइनेछ । ती विद्यालयले अन्य विद्यालयको नतिजा सुधारका लागि सहयोग गर्ने व्यवस्था मिलाइनेछ । नमुना विद्यालय कार्यक्रम सोही मोडलमा सञ्चालन थियो । देशभर ४ सय २२ वटा नमुना विद्यालय घोषणा गरिएको छ । निर्माणाधीन नमुना विद्यालयको निर्माण पूरा गर्ने उनले जनाए ।सामुदायिक विद्यालय समायोजन गर्ने र शिक्षक दरबन्दी पुनरावलोकन गर्ने विगतकै कार्यक्रमलाई निरन्तता दिइएको छ । सामुदायिक र संस्थागत विद्यालयका सफल व्यवस्थापन अभ्यासलाई अन्य सामुदायिक विद्यालयको गुणस्तर सुधारका लागि सदुपयोग गरिने बजेटमा उल्लेख छ । सरकारले प्रस्तुत गरेको नीति तथा कार्यक्रममा निजी विद्यालयसँगको सहकार्यमा सामुदायिक विद्यालय सुधार गर्ने घोषणा गरेपछि त्यसको आलोचना भएको थियो । सरकारले भाषा फेरेर बजेटमा पनि उक्त बुँदा समेटेको र निजी मात्र राम्रा छन् भन्ने भाष्य स्थापना गर्न लागेको डिन लुइँटेलले बताए ।बजेटमा अंग्रेजी, विज्ञान र गणित विषयका शिक्षक अभाव हुन नदिन विश्वविद्यालयसँगको सहकार्यमा शिक्षक बैंक स्थापना गरिने, स्नातक तह उत्तीर्ण विद्यार्थीलाई स्वयंसेवक शिक्षकको भूमिकामा परिचालन गरिने उल्लेख छ । शिक्षक बैंक स्थापनाको अभ्यास स्थानीय तहले गर्दै आएका छन् । स्वयंसेवक शिक्षक पुरानै कार्यक्रम भए पनि कार्यान्वयन हुन सकेको छैन ।एसईई सञ्चालन तथा व्यवस्थापन प्रदेश तहबाट गर्ने प्रबन्ध मिलाइने अर्थमन्त्री पौडेलले बताए । संसद्को शिक्षा समितिमा विचराधीन विद्यालय शिक्षा विधेयकको उपसमितिमा सांसदहरुबीच एसईई परीक्षा सञ्चालन गर्नेमा सहमति जुटेको छ । विद्यालय तहको अन्तिम परीक्षा कक्षा १२ मा सञ्चालन गर्नेमा सांसदहरु एकमत देखिएका छन् ।कक्षा ५ सम्मका विद्यार्थीलाई उपलब्ध गराइने दिवा खाजा र छात्रालाई निःशुल्क सेनेटरी प्याड वितरण कार्यक्रमलाई बजेटमा निरन्तरता दिएको छ । २८ लाख बालबालिकाको खाजाका लागि १० अर्ब १९ करोड र १३ लाख छात्रालाई निःशुल्क प्याड वितरण गर्न १ अर्ब २९ करोड विनियोजन गरिएको छ । लक्षित समुदाय र विकट हिमाली जिल्लाका विद्यार्थीलाई प्रदान गरिँदै आएको छात्रवृत्ति निरन्तरता दिइने बजेटमा उल्लेख छ । मुसहर, डोम, चमार समुदायका विद्यार्थीलाई चिकित्सातर्फको उच्च शिक्षामा उत्प्रेरणा छात्रवृत्ति प्रदान गरिने कार्यक्रम कायमै छ । छात्रवृत्तिका लागि २ अर्ब ४४ करोड विनियोजन गरिएको पौडेलले बताए ।सामुदायिक विद्यालयमा कार्यरत प्रारम्भिक बालविकास सहयोगी कार्यकर्ता (ईसीडी शिक्षक) र विद्यालय कर्मचारीको पारिश्रमिकबापत १० अर्ब १६ करोड विनियोजन गरिएको छ । विद्यालय शिक्षामा भर्चुअल शिक्षण प्रणालीलाई उपयोग गरिने उनले घोषणा गरे । शिक्षा मन्त्रालयले कोभिड महामारीदेखि नै ‘सिकाइ चौतारी’ नामक पोर्टल सञ्चालन गर्दै आएको छ ।अपांगता भएका विद्यार्थीलाई आधारभूत तहको शिक्षा पूरा गर्न छात्रावासको प्रबन्ध मिलाउने बजेटमा उल्लेख छ । राष्ट्रिय नियमन मापदण्ड तयार गरी निजी विद्यालयको प्रभावकारी अनुगमन गरिने अर्थमन्त्री पौडेलले बताए । राष्ट्रपति शैक्षिक सुधार कार्यक्रमलाई परिमार्जन गरी सरकारले राष्ट्रिय शैक्षिक सुधार कार्यक्रम सञ्चालन गर्ने भएको छ । शिक्षाको कार्यक्रम स्थानीय तहमा पुगे पनि केन्द्रबाट यस्ता प्रकृतिको कार्यक्रम सञ्चालन गर्दै पहुँचका आधारमा बजेट बाँड्ने गरिएको भन्दै आलोचना हुँदै आएको छ । कार्यक्रमका लागि २ अर्ब ७२ करोड विनियोजन गरिएको छ । उक्त कार्यक्रमअन्तर्गत तराई मधेसमा १ हजार ५ सय, पहाडमा १ हजार, हिमालमा ५ सयभन्दा बढी विद्यार्थी भएका विद्यालयको भौतिक पूर्वाधार निर्माण गरिने बजेटमा उल्लेख छ ।उच्च शिक्षातर्फको बजेटमा पनि खासै नवीनता देखिँदैन । उच्च शिक्षासम्बन्धी छाता ऐन निर्माण गरी विश्वविद्यालय सञ्चालनमा एकरूपता कायम गरिने विषयले यसपालि पनि निरन्तरता पाएको छ । ‘अध्ययनका लागि मुलुकबाहिर जाने प्रवृत्ति कमी ल्याउन र रोजगार बजारअनुसारको जनशक्ति विकास गर्न जोड दिइनेछ । विश्वविद्यालयका विभाग एवं संकायहरु पुनर्संरचना गरिनेछ,’ बजेटमा भनिएको छ ।विश्वविद्यालय अनुदान आयोगको पुनर्संरचना गरी उच्च शिक्षाको नियमकारी निकाय बनाउने पनि विगतकै सरकारका कार्यक्रम हो । विद्यार्थी संख्या, शैक्षिक गुणस्तर, पूर्वाधारको आवश्यकताका आधारमा मात्र विश्वविद्यालयलाई अनुदान उपलब्ध गराउने बजेटमा उल्लेख छ । शैक्षिक सत्रअगावै शैक्षिक क्यालेन्डर प्रकाशित गर्ने, कार्यान्वयनको अनुगमन गर्ने र पालना नगर्ने विश्वविद्यालयको अनुदान रोक्ने व्यवस्था गर्ने अर्थमन्त्री पौडेलले बताए । त्रिभुवन विश्वविद्यालयलगायत विश्वविद्यालयले क्यालेन्डर लागू गरिसकेका छन् ।मदन भण्डारी विज्ञान तथा प्रविधि, विदुषी योगमाया हिमालयन आयुर्वेद विश्वविद्यालयको भौतिक पूर्वाधार निर्माण र सहिद दशरथचन्द्र स्वास्थ्य विज्ञान विश्वविद्यालय सञ्चालनमा ल्याउने बजेटमा उल्लेख छ । विश्वविद्यालयमा विदेशी विद्यार्थी आकर्षित गर्नर्र् नीति अघि सारिएको छ । उच्चस्तरीय आर्थिक सुधार सुझाव आयोगको सिफारिसबमोजिम मेडिकल शिक्षामा प्रदान गरिँदै आएको छात्रवृत्तिलाई गरिब, जेहेनदार, अति दुर्गम क्षेत्रका विद्यार्थी लक्षित बनाइने बजेटमा समावेश छ । अहिले यसबाहेक पनि मेरिटका आधारमा विद्यार्थीले छात्रवृत्ति पाउँदै आएका छन् ।बर्दिबास, बुटबल, सुर्खेत र डडेल्धुरामा मेडिकल कलेजको पूर्वाधार निर्माण गर्न ५६ करोड विनियोजन गरिएको छ । सरकारले दशकअघि प्रत्येक प्रदेशमा सरकारी मेडिकल कलेज स्थापना गर्ने घोषणा गरे पनि न्यून बजेटका कारण योजना पूरा हुन सकेको छैन । चिकित्साशास्त्र, इन्जिनियरिङ, सूचना प्रविधि, नर्सिङलगायतका प्राविधिक विषयमा जनशक्तिको अभाव हुन नदिन विद्यामान मापदण्ड पुनरावलोकन गरी अध्ययन कोटा वृद्धि गरिने बजेटमा उल्लेख छ । प्रधानमन्त्री केपी शर्मा ओलीले निजी मेडिकल कलेज सञ्चालकसँग सिट वृद्धि गर्ने सहमति गरेका थिए । मापदण्डका आधारमा स्वचालित प्रक्रियाबाट हुने सिट निर्धारणमा सरकार र प्रधानमन्त्री तहबाट हस्तक्षेप हुने गरेको भन्दै आलोचना हुँदै आएको छ ।उच्च शिक्षा अध्ययन गर्न नसकेका करिब २७ हजार युवालाई छोटो अवधिको तालिम दिने र प्रत्येक प्रदेशमा नुमना प्राविधिक शिक्षालय सञ्चालन गर्ने घोषणा बजेटमार्फत गरिएको छ । सेवाको प्रकृतिका आधारमा सार्वजनिक निकायमा इन्टर्न परिचालन गरिने नीति तथा कार्यक्रमा उल्लेखित विषयले बजेटमा पनि प्राथमिकता पाएको छ । ‘उद्यमशीलतामैत्री शिक्षालाई प्रोत्साहन गर्न हप्तामा २० घण्टा कामको न्यूनतम ज्यालासहित कमाउँदै पढ्दै कार्यक्रम सञ्चालन गरिनेछ,’ अर्थमन्त्री पौडेलले भने ।बजेटका मुख्य विषय"
चिकित्सा शिक्षामा विद्यार्थी सिट संख्या बढाइने,"काठमाडौँ — सरकारले चिकित्सा शास्त्रलगायत इजिन्यिरिङ, सूचना प्रविधि र नर्सिङमा भर्ना हुने विद्यार्थीको सिट संख्या वृद्धि गर्ने जनाएको छ । बिहीबार संसद्‍मा आगामी आर्थिक वर्षको बजेट प्रस्तुत गर्दै अर्थमन्त्री विष्णु पौडेलले यी क्षेत्रमा विद्यार्थीको सिट संख्या बढाइने बताएका हुन् ।‘चिकित्सा, इन्जिनियरिङ, नर्सिङ, सूचना प्रविधिलगायतका विषयमा जनशक्ति अभाव हुन नदिन विद्यमान मापदण्ड पुनरावलकोन गरी अध्ययन कोटा वृद्धि गरिनेछ,’ अर्थमन्त्री पौडेलले भने । उच्चस्तरीय आर्थिक सुधार कार्यदलको सुधारअनुसार मेडिकल शिक्षामा प्रदान गरिँदै आएको छात्रवृत्तिलाई गरिब जेहेन्दार, अति दुर्गम क्षेत्रका विद्यार्थी लक्षित बनाइने बजेटमा उल्लेख छ ।बर्दिबास, बुटवल, सुर्खेत, डडेलधुरामा निर्माणधीन र प्रस्तावित मेडिकल कलेजको पूर्वाधार अघि बढाउन ५६ करोड विनियोजन गरिएको छ । मदन भण्डारी प्राविधिक, योगमाया आयुर्वेदिक विश्वविद्यालयको र पूर्वाधार निर्माण गरिने र सहिद दशरशचन्द्र चिकित्सा विश्वविद्यालय सञ्चालन गरिने सरकारले घोषणा गरेको छ ।"
पेरिसमा मनाइयाे कुमारीको रथ र लाखे नृत्यसहित नेपाली मेला,"काठमाडौँ — नेपालका विभिन्न जनजातिको वेशभूषा तथा संस्कृति झल्काउने नृत्य प्रदर्शन र विभिन्न नेपाली परिकारसहित पेरिसमा २०औं नेपाली मेला आयोजना गरिएको छ ।पेरिसको ब्वा द भाँसेन पार्कस्थित बुद्धको विशाल मूर्ति रहेको पार्कमा नेपाली सांस्कृतिक गृहले नेपालको प्रचार–प्रसार गर्न मेला आयोजना गरेको हो । शनिबार र आइतबार चलेको मेलामा नेपालीलगायत सयौं फ्रान्सेली सहभागी भए ।काठमाडौं उपत्यकाको मौलिक पर्व कुमारीको रथका साथै लाखे नाचले नेपाली र फ्रान्सेलीलाई विशेष आकर्षण गर्‍यो । मम, पानी रोटी, दालभात, सेलरोटी, चनाचटपटे, पकाउडा, लड्डु, पानीपुरी, अचारलागयत नेपाली परिकारले नेपालको यात्रा सम्झाएको फ्रान्सेलीहरुले बताए । नेपालका विविध क्षेत्रको प्रवद्र्धन र पर्यटनको प्रचार गर्न नेपालबारे विशेष विज्ञाता हासिल गरेका फ्रान्सेली र नेपालीले तामाङ संस्कृति, रोल्वालिङ क्षेत्र, नेपालको भूकम्पीय जोखिम, नेवारी संस्कृति, समुदायलगायत आधा दर्जनभन्दा बढी विषयमा प्रस्तुति दिए ।डोको, खर्पन, डालो, ढिकी, चर्खे पिङ, खाद्य सामग्रीलगायत नेपालका विभिन्न हस्तकलाका सामग्री प्रदर्शन र बिक्री गरिएको थियो । ‘भित्र झट्ट पस्दा त मलाई नेपालको कुनै गाउँ पसे जस्तो अनुभव भयो,’ सात पटका नेपाल भ्रमण गरेका फ्रान्सेली पत्रकार माथ्यु आलेख्जेन्डरले कान्तिपुरसित भने ।तामाङ सेलो, झ्याउरे, लोकगीतलगायत दर्जनौं गीतमा देखाइएको नृत्यले फ्रान्सेलीलाई विशेष आकर्षण गरेको थियो । साँझ सुकर्म सांगीतिक समूहले सांगीतिक साँझसमेत आयोजना गरेको थियो ।पेरिसस्थित नेपाली राजादूत सुधीर भट्टराईले नेपाली मेलाको उद्घाटन गर्दै नेपालमा १४२ जातजाति रहेको र त्यति नै भाषा बोलिने भएकाले पर्यटकका लागि विश्वमै एक आकर्षक थलोका रुपमा रहेको दाबी गर्दै फ्रान्सेलीहरुलाई नेपाल घुम्न आग्रह गरे। नेपालको भौगोलिक, सामाजिक, सांस्कृतिका विविधता र नेपालीले गर्ने अतिथि सत्कार विश्वकै अब्बल र अनुपम रहेको उनको भनाइ छ ।नेपाल, नेपाली संस्कृति र सम्पदाको प्रचारप्रसार गर्न र आफ्नो संस्कृति बालबालिकामा पुस्तान्तरण गर्न पनि मेला आयोजना गरिएको नेपाली सांस्कृतिक गृहका अध्यक्ष नन्द कुमार थेबेले कान्तिपुरलाई बताए ।"
पेरिसमा कुमारीको रथ र लाखे नृत्यसहित नेपाली मेला [तस्बिरहरु],"पेरिस — नेपालका विभिन्न जनजातिको भेषभूषा तथा संस्कृति झल्काउने नृत्य प्रदर्शन र विभिन्न नेपाली परिकारसहित पेरिसमा २० औँ नेपाली मेला सुरु भएको छ ।पेरिसको ब्वा द भाँसेन पार्कस्थित बुद्धको विशाल मूर्ति रहेको पार्कमा नेपाली सांस्कृतिक गृहले नेपालको प्रचारप्रसार गर्न यो मेला आयोजना गरेको हो । शनिबारदेखि दुई दिनसम्म चल्ने मेलामा सयौँ फ्रान्सेली लगायत नेपाली सहभागी भएका छन् ।काठमाडौं उपत्यकाको मौलिक पर्व कुमारीको रथका साथै लाखे नाचले नेपाली र फ्रान्सेलीलाई विशेष आकर्षण गर्‍यो । मम, पानी रोटी, दालभात, सेलरोटी, चनाचटपटे, पकाउडा, लड्डु, पानीपुरी, अचार लगायतका नेपाली परिकारले नेपालको यात्रा सम्झाएको फ्रान्सेलीहरूले बताए ।नेपालका विविध क्षेत्रको प्रवर्द्धन र पर्यटनको प्रचार गर्न नेपालबारे विशेष विज्ञाता हासिल गरेका फ्रान्सेली र नेपालीले तामाङ संस्कृति, रोल्वालिङ क्षेत्र, नेपालको भूकम्पीय जोखिम, न्यूआर संस्कृति र समुदायलगायत आधा दर्जनभन्दा बढी विषयमा प्रस्तुति गरेका थिए ।डोको, खर्पन, डालो, ढिकी, चर्खे पिङ, नेपालको खाद्य सामग्री लगायत नेपालका हस्तकलाका सामग्री प्रदर्शन र बिक्री गरिएको थियो । 'भित्र झ्वाट्ट पस्दा त मलाई नेपालको कुनै गाउँ पसेजस्तो अनुभव भयो' सात पटक नेपालको भ्रमण गरेका फ्रान्सेली पत्रकार माथ्यु आलेख्जेन्डरले कान्तिपुरसित भने ।तामाङ सेलो, झ्याउरे, लोक गीतलगायतका दर्जनौँ गीतमा देखाइएको नृत्यले फ्रान्सेलीहरूलाई विशेष आकर्षण गरेको थियो । साँझ सुकर्म सांगितिक समूहले सांगितिक साँझ आयोजना गरेको थियो ।नेपाली मेलाको उद्घाटन गर्दै पेरिसस्थित नेपाली राजदूत सुधीर भट्टराईले नेपालमा १४२ जनजाति समुदाय रहेको र १२४ भाषा बोलिने भएकाले पर्यटकहरूका लागि विश्वमै एक आकर्षण थलोका रूपमा रहेको भन्दै फ्रान्सेलीहरूलाई नेपाल घुम्न निम्ता गरे । उनले नेपालको भौगोलिक, सामाजिक, सांस्कृतिक विविधता र नेपालीले गर्ने अतिथि सत्कार विश्वकै अब्बल र अनुपम रहेको उल्लेख गरे ।नेपाल, नेपाली संस्कृति र सम्पदालाई प्रचारप्रसार गर्न र आफ्नो संस्कृति यहाँ जन्मेहुर्केका बालबालिकामा पुस्तान्तरण गर्न पनि यो मेला आयोजना गरिएको नेपाली सांस्कृतिक गृहका अध्यक्ष नन्दकुमार थेबेले कान्तिपुरलाई बताए । मेला आइतबार साँझसम्म चल्ने छ ।"
बग्दादमा राहदानी शिविर,"काठमाडौँ — नेपाली दूतावासले इराकको राजधानी बग्दादस्थित जादुयामा चार दिने राहदानी शिविर आयोजना गरेको छ । शिविरमा ४७ जना नेपालीको राहदानी नवीकरण गरिएको थियो । राहदानीको म्याद समाप्त भएकालाई नेपाल फर्कनको यात्रा अनुमति जारी गरिएको थियो ।इराकको मामिला हेर्ने कुवेतस्थित नेपाली दूतावासले शिविरका लागि प्रथम सचिव प्रेमराज गौतम र तृतीय सचिव नविन पराजुलीलाई बग्दाद पठाइएको थियो ।गैरआवासीय नेपाली संघ, इराकको समन्वयमा राहदानी शिविर आयोजना गरिएको थियो । एनआरएनए इराकले राहदानी शिविरका लागि दूतावासबाट टोली पठाइदिएकोप्रति परराष्ट्रमन्त्री आरजु राणा देउवा, राजदूत घनश्याम लम्सालप्रति आभार व्यक्त गरेको छ ।"
पेनाङमा राहदानी र कन्सुलर शिविर,"काठमाडौँ — मलेसियास्थित नेपाली दूतावासले पेनाङमा जेठ २४ र २५ गते राहदानी र  कन्सुलर शिविर गर्ने भएको छ । दूतावासले राहदानी नवीकरण गर्नका लागि अग्रिम रुपमा राहदानीको आवेदन फारम भर्न अनुरोध गरेको छ ।दूतावासले शिविरमा राहदानी नवीकरण, राहदानी संकलन र श्रमसम्बन्धी समस्या सुनुवाइ हुने जनाएको छ । पुरानो राहदानी नवीकरण गर्न २४० रिंगिट र हराएको, नासिएको, च्यातिएको राहदानी नवीकरण गर्न ३६० रिंगिट शुल्क लाग्ने दूतावासले जनाएको छ ।पेनाङबाट क्वालालम्पुरस्थित नेपाली दूतावास करिब ३ सय ५० किलोमिटर टाढा छ । दूतावासले पेनाङ क्षेत्रमा काम गर्ने नेपाली श्रमिकलाई राहदानी र श्रमसम्बन्धी समस्या सुनुवाइ गर्न पेनाङमा घुम्ती शिविर आयोजना गरिएको जनाएको छ ।"
एनआरएनए दक्षिण अस्ट्रेलिया संयोजकमा खरेलको उम्मेदवारी घोषणा,"काठमाडौँ — गैरआवासीय नेपालीहरुको संस्कृति संरक्षण र प्रवर्द्धनलाई मुख्य एजेन्डा बनाउँदै देवेन्द्र खरेलले गैरआवासीय नेपाली संघ (एनआरएनए) दक्षिण अस्ट्रेलियाको संयोजक पदमा औपचारिक उम्मेदवारी घोषणा गरेका छन् ।सन् २०२५–२०२७ कार्यकालका लागि २६ जुलाईमा मतदान हुँदै छ । उम्मेदवारी घोषणा गर्दै खरेलले आफ्नो प्राथमिकता एनआरएन समुदायभित्र नेपाली भाषा, कला, रीतिरिवाज र मौलिक पहिचानलाई जीवित राख्ने रहेको बताएका छन् । ‘संस्कृति हाम्रो असली पहिचान हो । नयाँ पुस्ताले हाम्रो भाषा बिर्संदै छन्, संस्कारबाट टाढिँदै छन्,’ खरेलले भने, ‘एनआरएनए नेपालबाट भर्खर आएकाको मात्र संस्था कदापि हुनु हुँदैन । एनआरएनए हाम्रा दोस्रो–तेस्रो पुस्ताको पनि अभिभावक हुनुपर्छ । त्यसका लागि नयाँ पुस्तालाई हामीले हाम्रो नेपाली संस्कृतिको पहिचान गराइरहनुपर्छ ।’रजिस्टर्ड नर्स पेसाका खरेल २०२१ देखि एनआरएनए दक्षिण अस्ट्रेलियामा पब्लिक अफिसरका रुपमा सक्रिय छन् । नेपाली पाठशाला एडिलेडका उपाध्यक्ष समेत रहेका उनीसँग सांस्कृतिक संरक्षण, शिक्षा, मानसिक स्वास्थ्य र संस्थागत सहकार्यका क्षेत्रमा समेत काम गरेको अनुभव छ ।"
गोर्खा कप ‘ड्रिम टिम’ को पोल्टामा,"लन्डन — बेलायतको अल्डरसटस्थित क्वीन्स एभिन्यू स्पोर्ट्स फिल्डमा आयोजित गोर्खा कपको २३औँ संस्करणमा ‘ड्रिम टिम’ च्याम्पियन बनेको छ।नेपाली समयअनुसार आइतबार मध्यरात सम्पन्न प्रतियोगिताअन्तर्गत फाइनल खेलपछिको टाइब्रेकरमा मेनतर्फ ड्रिम टिमले गुरुजी इलियट टिमलाई ४–२ गोलले पराजित गरेको हो।निर्धारित समयमा १–१ गोलको बराबरीपछि थप समय खेलाइएको थियो। थप समयमा गोल हुन नसकेपछि खेल टाइब्रेकरमा पुगेको हो। पेनाल्टीमा चम्किएको नेपाल ड्रिम टिमले गोर्खा कपअन्तर्गत मेन टिमको उपाधिसँगै ३ हजार पाउन्ड, ट्रफी र प्रमाणपत्र प्राप्त गरेको छ। रनरअप गुरुजी इलियट टिमले १ हजार ८ सय पाउन्ड, ट्रफी र प्रमाणपत्र प्राप्त गरेको छ।मेन टिमतर्फ बेस्ट म्यानेजर नेपाल ड्रिम टिमका शक्थिम चेम्जोङ घोषित भए। बेस्ट प्लेयरको उपाधि नेपाल ड्रिमकै ईश्वर गुरुङले प्राप्त गरे। सर्वाधिक गोलकर्ताको उपाधि गुरुजी इलियटका रोबेल नाल्बोले पाएका हुन्।भेट्रानतर्फ हिमालयन एफसी विजेता बन्दै नगद १ हजार ५ सय पाउन्ड, ट्रफी र प्रमाणपत्र प्राप्त गर्न सफल भयो। रनरअप इन्टेक २००० ले १ हजार पाउन्ड, ट्रफी र प्रमाणपत्र प्राप्त गर्‍यो। फाइनलमा ४–० गोलको फराकिलो अन्तरले हिमालयन एफसी भेट्रान विजेता बनेको हो।भेट्रानतर्फ बेस्ट म्यानेजर हिमालयन एफसीका कुमार थापा बने। सर्वाधिक गोलकर्ता हिमालयन एफसीकै डा. सन्दीप गुरुङ भए। बेस्ट प्लेयरको उपाधि हिमालयन एफसीका खुम गुरुङले प्राप्त गरे।महिला तर्फ रन्डर बोल्ट्स एफसी तामाङ समाज युकेलाई ३–० गोलको फराकिलो अन्तरले पराजित गर्दै विजेता बन्यो। रन्डर बोल्ट्सले ६ सय पाउन्ड, ट्रफी र प्रमाणपत्र प्राप्त गर्‍यो। उपविजेता तामाङ समाजले ४ सय पाउन्ड, ट्रफी र प्रमाणपत्र प्राप्त गरेको छ। महिलातर्फ बेस्ट प्लेयरको उपाधि गरिमा राईले प्राप्त गरिन्।यस वर्ष गोर्खा कपमा मेनतर्फ ३२, भेट्रानतर्फ १६ र महिलातर्फ २ टिम गरी ५० टिम सहभागी भएका थिए। ‘फुटबल लिजेन्ड अफ गोर्खा कप’ को उपाधि लोकप्रसाद चेम्जोङ धनकुटेलाई प्रदान गरिएको छ। आयोजक तमू धींले पहिलोपटक यो उपाधि प्रदान गरेको जनाएको छ।विजेता र उपविजेतालाई तमू धीं यूकेका अध्यक्ष जुमकाजी गुरुङ, बेलायतका लागि नेपाली राजदूत चन्द्रकुमार घिमिरे, रसमोर बरो काउन्सिलका मेयर क्यालोन स्टिवर्ट, सो क्षेत्रका सांसद एलेक्स बेकर, फुटबलर सावित्रा भण्डारी र प्रायोजकहरूद्वारा पुरस्कार वितरण गरिएको थियो।"
साउदीको निर्माण क्षेत्रमा १ लाख ३३ हजार कम्पनी सक्रिय,"काठमाडौँ — साउदी अरबको निर्माण क्षेत्रमा १ लाख ३३ वटा रोजगारदाता कम्पनी मार्फत १६ लाख आप्रवासी श्रमिक काम गरिरहेको साउदी सरकारले जनाएको छ । त्यसमा नेपाली श्रमिकको हिस्सा भने खुलाइएको छैन ।साउदीमा जारी ‘विश्व आयोजना व्यवस्थापन मञ्च (जीपीएमएफ)मा सम्बोधन गर्दै साउदीका नगरपालिकामन्त्री माजिद अल–हज्जलले साउदीको एकीकृत सहरी विकासलाई सहयोग गर्न १ लाख ३३ वटा कम्पनीले काम गरिरहेको वताए ।उनले निर्माण क्षेत्रमा आबद्ध भएका १६ लाख श्रमिकले साउदी सरकारको २०३० को योजनालाई कार्यान्वयन गर्न मद्दत पुगिरहेको बताए । ‘साउदीको आर्थिक, सामाजिक र विकासलाई अगाडि बढाउन हामीले एउटा मार्गचित्र बनाएका छौं । त्यसलाई सहयोग पुगिरहेको छ,’ उनले भने ।"
न्यूयोर्कको सडकमा घन्कियो पञ्चेबाजा,"अमेरिका — आइतबार अमेरिकाको व्यस्त सहर न्यूयोर्कको मुख्य क्षेत्र म्यानहाटन पञ्चेबाजाले गुञ्जायमान बन्यो । नेपालको परम्परा, भेषभूषा र संस्कृति चिनाउन म्यानहाटनको सडकमा घन्किएको पञ्चेबाजासँगै गुञ्जिएको राष्ट्रिय गानले सबैको ध्यान खिचेको थियो ।ढाका टोपी, दौरा सुरुवाल र गुन्यु चोलीमा सजिएका सयौँ नेपालीले नेपाल मात्र चिनाएनन् नेपालको संस्कृति र परम्परालाई विश्वकै विकसित सहरमा प्रस्तुतसमेत गरेका थिए । सन् २०१६ देखि न्यूयोर्कमा मनाइँदै आएको नेपाल डे परेड अन्तर्गत यस वर्ष यस्तो प्रस्तुति गरिएको थियो ।न्यूयोर्कमा रहेका नेपाली जनसमुदायले पञ्चेबाजासँगै, भजन, देउडा, सोरठी, मैथिली, शेर्पा र तामाङ सेलो गुञ्जयमान भएको थियो । परेडमा नेपाली आबद्ध करिब १२ वटा संघसंस्थाका ब्यानरसहित सयौँ नेपाली र नेपाली अमेरिकीहरुको उपस्थिति रहेको थियो ।गैरआवासीय नेपाली संघ, अमेरिका न्यूयोर्क च्याप्टरको मूल आयोजना र स्थानीय नेपाली संघ संस्थाको सहकार्यमा नेपाल डे परेड आयोजना गरिएको हो । प्रत्येक वर्ष नेपालको गणतन्त्र दिवसको अवसरमा नेपाल डे परेड मनाइने गरिएको नेपाल सरकारका न्यूयोर्क पयर्टन प्रवर्द्धक गोकुल श्रेष्ठले बताए ।‘हामीले नेपालीको पहिचान, संस्कृति, पराम्परासँगै अमेरिकामाझ नेपाल चिनाउने उद्देश्यले नेपाल डे परेड मनाउँदै आएका छौं’, उनले भने, ‘हाम्रो लागि यो एक मुख्य पर्व हो, हाम्रो शान हो ।’ श्रेष्ठले न्यूयोर्क विश्वभरका पर्यटक आउने सहर भएकोले यहाँ गरिएको प्रस्तुतिले विश्वका विकसित मुलुकका पर्यटकको नजरमा पर्ने दाबीसमेत गरे । नेपालको विविध कला, संस्कृति र परम्परा झल्किने गरी गरिएको साङ्गीतिक प्रस्तुतिले म्यानहाटन सहरलाई नेपालमय बनाएको उनले बताए ।नेपाली पोसाक, झन्डा र ब्यानरसहित नाचगान र बाजा बजाउँदै सहर परिक्रमा गरी आयोजना गरिएको सभामा न्यूयोर्क, न्यूजर्सी र कनेक्टिकटबाट उपस्थित भएका नेपालीहरूले देश प्रेम झल्किने गरी आफ्नो एकता र राष्ट्रिय भाव प्रकट गरेका थिए ।न्यूयोर्क सहरका मेयर एरिक एडम्स र सिनेटर चक सुमरले उद्घाटन गरेको परेडमा स्थानीय जनप्रतिनिधिहरूको उपस्थिति रहेको थियो । परेडको उद्घाटन गर्दै मेयर एडम्सले न्यूयोर्कमा नेपालीले आफ्नो संस्कृतिसँगै आफ्नो उपस्थितिलाई समेत दरिलो बनाएको बताए । परेडमा नेपालको पर्यटकीय गन्तव्यसहित, सगरमाथा, लुम्बिनी, जनकपुर एवं पशुपतिनाथको ब्यानर प्रदर्शन गरिएको थियो । स्थानीय एवं पर्यटकहरूले निकै चासो साथ नियालेको परेडमा हरेक कोणबाट जीवनको अनुभव बटुल्न नेपाल भ्रमण गर्नु पर्ने सन्देश पनि दिइएको थियो ।एनआरएनए न्यूयोर्क च्याप्टरका अध्यक्ष छिरिङ शेर्पाको अध्यक्षता भएको परेडमा मनिता गुरुङले संयोजक भूमिका निर्वाह गरेकी थिइन् । परेडका लागि नेपाली महावाणिज्य दूतावास न्यूयोर्कले सहकार्य गरेको थियो ।"
कान्तिपुरकर्मी गुरुङलाई तमुधीं यूकेको सम्मान,"लन्डन — तमू धीं यूकेले बेलायतमा कान्तिपुर लमजुङ संवाददाता आश गुरुङलाई सम्मान गरेको छ । मिचेटस्थित तमुधीं भवनमा शनिबार आयोजित एक कार्यक्रममा गुरुङलाई सम्मान गरेको हो ।तमुधीं यूकेका अध्यक्ष जुमकाजी गुरुङ, वरिष्ठ उपाध्यक्ष परशु गुरुङ, आमा समूह अध्यक्ष कमलादेवी गुरुङले क्रेगी (फेटा) बाँधिदिनुका साथै खादा लगाएर सम्मानपत्र प्रदान गरेका थिए । गुरुङ समुदायको भाषा, संस्कार र संस्कृतिको संरक्षण र संवर्द्धनमा योगदान पुर्‍याएको भन्दै संवाददाता गुरुङलाई सम्मान गरेको तमुधीं यूकेका महासचिव डा. विशाल गुरुङले बताए ।यस्तै, लमजुङ सदरमुकाम बेंसीसहरस्थित भूपू सैनिक आवासीय माविका प्रिन्सीपल विनोद गुरुङ, नेपालबाट बेलायत पुगेका कलाकारहरु शितल गुरुङ, विमला गुरुङ, विमल परियार, तिलकबहादुर गुरुङलगायतलाई पनि सम्मान गरिएको थियो ।तमुधीं यूकेले आयोजना गरेको सम्मान कार्यक्रममा संस्थाका ट्रष्टिजहरु,संस्थापक अध्यक्ष, पूर्वअध्यक्षहरु, सल्लाहकारहरु, संस्थालाई विभिन्न समय योगदान गर्ने व्यक्तिहरुलाई समेत सम्मान गरिएको उपाध्यक्ष दिलमाया गुरुङले बताइन् ।"
अस्ट्रेलियाको एडिलेडस्थित नेपाली विद्यालयले मनायो दशौं वार्षिकोत्सव,"अस्ट्रेलिया — अस्ट्रेलियास्थित एडिलेड नेपाली विद्यालयले संसद भवनमा आयोजित विशेष समारोहमार्फत आफ्नो दशौं वार्षिकोत्सव मनाएको छ ।कार्यक्रममा दक्षिण अस्ट्रेलिया सरकारकी बहुसांस्कृतिक तथा पर्यटनमन्त्री जो बेटिसनले अस्ट्रेलियास्थित नेपाली समुदाय शिक्षित एवं जागरुक भएको भन्दै प्रशंसा गरिन् । आत्मविश्वासी युवालाई आकार दिन भाषा र संस्कृतिले महत्त्वपूर्ण भूमिका खेल्ने बताउँदै उनले एडिलेड नेपाली विद्यालयका विद्यार्थीले भविष्यका लागि बलियो जग निर्माण गर्दै आफ्नो सम्पदालाई गर्वका साथ अँगालेको बताइन् ।समर्पित शिक्षक, स्वयंसेवक, अभिभावक र समुदायका सदस्यको निरन्तरको समर्पणले भाषा र संस्कृतिको क्षेत्रमा उदाहरणीय कार्य भएको बेटिसनको भनाइ छ । त्यस अवसरमा उनले विद्यालयद्वारा प्रकाशित अभ्यास पुस्तिकाको समेत अनावरण गरिन् ।दक्षिण अस्ट्रेलिया सरकारको बहुसांस्कृतिक आयोगकी सदस्य मञ्जु खड्काले विद्यालयको प्रगति प्रति खुशी व्यक्त गरिन् । कार्यक्रममा विद्यालयका विद्यार्थी, स्वयंसेवक शिक्षकसँगै दक्षिण अस्ट्रेलिया सरकारको गृह मामिला विभाग तथा बहुभाषिक विद्यालयका प्रतिनिधि लगायतको उपस्थिति थियो ।अस्ट्रेलियाली सरकारको आर्थिक सहयोगमा संचालित नेपाली भाषा विद्यालयमा विभिन्न नेपाली चाडपर्व, नेपाली रहनसहन साथै नेपाली राष्ट्रिय विभूतिको बारेमा पनि अध्यापन हुँदै आएको छ । नेपाली भाषा तथा साहित्य प्रतिको मोह र आफ्ना सन्ततिलाई नेपाली भाषा संस्कृति हस्तान्तरण गर्दै जाने उद्देश्यले २१ जना बाट सन् २०१५ मा सुरू भएको विद्यालयमा हाल १ सय ५० जना विद्यार्थी अध्ययनरत छन् ।पछिल्लो समय नेपाली भाषा संस्कृतिको प्रवर्द्धन र दोश्रो पुस्तामा यसको हस्तान्तरण प्रवासी नेपालीका लागि चुनौती नै बन्दै गएको छ । जसका कारण नेपाली समुदायको बाक्लो उपस्थिति रहेका अस्ट्रेलियाका सबै राज्य तथा क्षेत्रमा नेपाली भाषाको अध्ययन, अध्यापनको क्रम बढ्दो छ ।"
मीनपचासका सिकारी महाराजाहरू,"उन्नाइसौं शताब्दीको सुरुवातताका । मीनपचासका सबैभन्दा जाडा ५० दिन सुरु हुनेबेला काठमान्डुमा श्री ३ महाराजको दरबारमा व्यस्तता एकाएक बढ्थ्यो । काठमान्डुवासी जाडो कटाउन बन्दोबस्ती मिलाउँदै गरेका हुन्थे भने दरबारका कर्मचारीचाहिँ महाराजाको दक्षिण–यात्रा तयारीमा धुम्मरधुस लागिरहेका हुन्थे । उता तराईका फाँटमा ओरालो लागेको तापक्रमसँगै औलो सार्ने लामखट्टे पातलिँदै जान्थे ।लामखुट्टेका क्रियाकलाप सुस्ताउँदा भने महाराजा जाग्थे र सुरु हुन्थ्यो– भव्य सिकार वा बाघको वधयात्रा । लामखुट्टे हराउँदा र तापक्रम ओरालो लाग्दा बाघ–गैंडाहरूको भने काल नजिकै आउँथ्यो । महाराजाहरूको बन्दुकको नाल र हात्तीको चालबाट त्यो कालले सालका जंगल प्रवेश गर्थ्यो । सयौं हात्ती तयार हुन्थे, सयौं माउते र हजारौं सहयोगी । यस्तो भव्य वधयात्रा सुरुवात गरेका थिए, श्री ३ महाराज जंगबहादुर राणाले ।यस्ता बाघको वधयात्रा छिमेकी भारतमा भने धेरैअघिदेखि नै भइरहेको थियो । भारतमा बेलायती शासनको चर्काचर्की थियो भने नेपालमा राणाहरूको । भारतका विभिन्न राज्यका राजा–महाराजालाई एकअर्काविद्ध लडाएरै बेलायतीले शासन बलियो बनाउँदै थिए ।बेलायती शासनका नाइकेसँग को बढी नजिक हुने भन्नेमा स–साना राज्यका राजा/महाराजाहरूको होडबाजी थियो । उनीहरू सिकारमा मस्त हुन्थे र बेलायती नाइकेहरूलाई बेलाबेला सिकारमा आमन्त्रण गर्थे । बेलायती नाइकेहरू नियमित सिकार गर्थे नै, धेरैजसो त नामुद सिकारी नै थिए ।खानाका लागि सिकार त मान्छेले हजारौं वर्षदेखि गरेकै हो, तर सौख र सानका लागि सिकारको चरम रूप बेलायतले विश्वका विभिन्न देशहरू कब्जा गर्न थालेबाट देखिएको थियो । बेलायतीहरूले पहिले एसिया र अफ्रिकाका देशहरू कब्जा गरे, त्यसपछि व्यापक सिकार गरेर कैयौ वन्यजन्तु सखाप पारेका थिए, बाघ–गैंडा त्यसको सिकार भएका थिए ।सिकारको तह कत्रो थियो भने सन् १८८० देखि सन् १८८४ सम्म भारतको भिसरोय बनेका बेलायती लर्ड रिपोनले उनको जीवनकालका विभिन्न चरणमा पाँच लाख ५६ हजार ८ सय १३ जनावर मारेका थिए, जसमा नेपालमा राणाहरूको निम्तोमा आउँदा मारिएका नौ बाघ र दुई गैंडा पनि पर्छन् । कुन महाराजाले बढी सिकार गर्ने भन्ने होडबाजी चलिरहेको हुन्थ्यो भारतमा ।त्यतैको सिको गर्दै यता नेपालमा पनि श्री ३ महाराजहरूले हरेक वर्ष लामो सिकार यात्रा गने थाले । राजा–महाराजाले पहिलेदेखि नै सोखका लागि सिकार त गर्थे, तर जंगबहादुरको पालादेखि भने राणाहरूले मीनपचासको समयमा सिकार अनिवार्य जस्तो बनाए । त्यो एउटा परम्पराकै रूपमा स्थापित गरियो ।जर्ज पाँचौंको सिकार टोली।सन् १८१७ मा जन्मेका जंगबहादुरले सन् १८४६ देखि सन् १८७७ सम्म नेपालको सत्तामा हालीमुहाली गरे । किताबी ज्ञानमा खासै चासो नभएका जंगबहादुरलाई शारीरिक रूपमा चलायमान हुनुपर्ने सबै कुरा मन पर्थे– खेलकुददेखि सिकारसम्म । हरेक वर्ष मीनपचासको समयमा तराईमा सिकार गर्न जाँदा जंगबहादुरले मात्रै ३१ वटा मीनपचासमा ४०० बढी बाघ मारेका थिए ।त्योभन्दा पहिले पनि राजा/महाराजाहरू सिकार खोज्न निस्किन्थे, तर जंगबहादुरले नयाँ प्रचलन सुरु गरे अर्थात् अरूले खोजेर ठिक्क पारेको सिकारलाई सकेसम्म चाँडै मार्ने । त्यसले मारिने जनावरको संख्या ह्वात्तै बढायो । उनले सिकारमा ‘नेपाली घेरा’ नामक नियम ल्याए । जंगेको नियममा के गरिन्थ्यो भने पहिले बाघ भएको कुनै स्थानमा पाडो वा राँगो लगेर बाँधिन्थ्यो, जसका कारण बाघ आकर्षित हुन्थे ।त्यसपछि तीन सय बढी हात्तीले दुई किलोमिटर आसपासको क्षेत्रमा गोलो घेरा बनाएर घेर्थे । बिस्तारैबिस्तारै ती हात्तीले घेरा साँघुर्‍याउँदै लैजान्थे भने घेराभित्रका बाघ पेलिँदै जान्थे । सिकार हात्तीमा सवार महाराजाहरूले त्यसैबेला घेराभित्रका बाघ मार्थे । भनिन्छ, कुनै–कुनै घेराभित्र त ६ वटासम्म बाघ भेटिन्थे । त्यसलाई सिकार–भोज अर्थात् हन्टिङ पार्टी भनिन्थ्यो ।जंगबहादुरले सन् १८७६ मा बेलायतका प्रिन्स अफ वेल्स इडवार्ड सातौंलाई निम्त्याएर पश्चिम नेपालको शुक्लाफाँटामा बाघको सिकार गराएका थिए । सन् १९११ मा इडवार्डका छोरा जर्ज पाँचौंले चितवनमा एक साता लामो सिकार यात्रा गरेका थिए, चन्द्रशमशेरका पालामा । त्यसको १० वर्षपछि सन् १९२१ मा जर्जका छोरा इडर्वाडले पनि चन्द्रशमशेरकै पालामा चितवनमै सिकार गरेका थिए ।चितवन खासमा सिकारको राजधानी थियो । त्यसमध्येको सबैभन्दा भव्य सिकार–यात्रा भने जर्ज पाँचौंको थियो, सन् १९११ मा । जर्ज पाँचौं दिल्लीमा भारतका सम्राट्को मुकुट लगाएर सिकारका लागि नेपाल पसे । तर, त्यसैदिन नेपालका राजा पृथ्वी वीरविक्रम शाहको मृत्यु भयो । राजा नै मरे पनि बेलायतका राजाको सिकार–यात्रा नरोक्ने निर्णय श्री ३ महाराज चन्द्रशमशेरले गरे ।सन् १९११ को डिसेम्बर १८ तारिख अर्थात् मीनपचासको एक दिन ! ठोरीको विकनास्थित क्याम्पबाट रिउ खोलाले बनाएको उपत्यकामा उनकै भ्रमणका लागि बनाइएको १३ माइल लामो बाटोमा कार चढी सिकारमा निस्किएका जर्जलाई चन्द्रशमशेरका छोरा बबरशमशेरले साथ दिएका थिए । साँझ साढे पाँच बजे राप्तीको दक्षिण किनारमा आइपुगेका राजाको भ्रमणबारे क्याम्ब्रिज विश्वविद्यालयमा संग्रहित त्यो बेलाको फिल्ड नोटमा लेखिएको छ ।‘त्यो सिकार यात्राका लागि ६ सय हात्ती, १२ हजार भरिया र दुई हजार सेवक प्रयोग भएको थियो । बाटोमा राजाले दुई बाघ मारे, जसलाई हात्तीहरूको झुन्डले उनैको सिकारका लागि घेरेर राखेका थिए । त्यसपछि १९ माइल मोटर–यात्रापछि लर्ड डुह्रामले एक बाघ र एक गैंडा, राजा जर्जले दुई गैंडा र लर्ड एनालीले एउटा गैंडा मारे । तीन बाघ र तीन गैंडा मारेपछि उनीहरू बिहानको खानामा सरिक भए,’ विश्वविद्यालयको सो कागतपत्रका आधारमा किइस रुकमाकरले छापेको अनुसन्धानपत्रमा लेखिएको छ ।डिसेम्बर २० बुधबारका दिन ठाउँ–ठाउँमा पाडा राखिएको थियो, बाघलाई आकर्षित गर्न । तीनवटा टोली खटाइएको थियो, दुई टोली बाघका लागि, एउटा गैंडाका लागि । पहिलो घेराभित्र फसेकी एक बघिनीलाई राजाले मारिहाले । दोस्रो घेरामा एउटा गैंडा र उसको बच्चा थियो । गैंडाले आफूलाई घेरिरहेका हात्तीमाथि आक्रमण गर्न थाल्यो र त्यो घेरा तोडेर भाग्न सफल भयो । तेस्रो घेरामा भने कम्तीमा चार बाघ थिए, जो मुटु छेडिएलाजस्तो आवाजमा कराइरहेका थिए ।ती बाघले पनि हात्तीलाई आक्रमण गरिरहेका थिए भने माहुतेहरू चिच्याइरहेका थिए । त्यही माहोलमा राजा जर्जले बन्दुक तेर्स्याए र चार बाघ ढलाए । जर्जको टोलीले आफ्नो ११ दिने बसाइका क्रममा ३९ बाघ, १८ गैंडा र चार भालु मारेका थिए । त्यस्तै, सन् १९३९ को अर्को एउटा सिकार–यात्रामा त एकैपटक १२० बाघ मारिएको थियो भने सन् १८५० मा जंगबहादुर राणा एक्लैले चितवनमा एउटै सिकार–यात्रामा ३१ बाघ मारेका थिए ।महाराजा जुद्धशमशेरले मात्रै सन् १९३३ देखि १९४० को बीचका सात वर्षमा ४३३ बाघ मारेका थिए, जुन अहिले नेपालमा रहेको बाघको कुल संख्याभन्दा पनि धेरै हो । नेपालभन्दा भारतमा विकराल थियो, बाघ हत्याको शृंखला । सन् १९३० देखि १९५५ बीच भारतको जयपुरबाट २५० माइल दक्षिणमा रहेको उदइपुरका महाराजाले १,००० बाघ मारेका थिए भने मध्यभारतको सुरगुजाका महाराजाले त्यसै समयमा १७१० बाघ मारेका थिए ।एकातिर राजा–महाराजाहरूले बाघ–गैंडाको सिकार गरिरहेका थिए । अर्कोतिर पश्चिमा देशका धनीले पनि सौखका लागि विश्वका विभिन्न देशमा पैसा खर्चेर सिकार खेल्न जाने र जनावर लिएर फर्कने अर्थात् हन्टिङ ट्रफी जम्मा गर्ने कामबढ्दो थियो, खासगरी पहिलो विश्वयुद्धपछिको समयबाट । त्यस्तो काम गराउन कम्पनी नै खोलेर लागेका एक जना गोराले राणाशासनकै बेला पनि नेपालमा केही विशेष सिकार यात्रा गराउँथे । त्यसरी पैसा कमाउने उद्देश्यले जंगली सिकार गराउने पहिलो गोरा थिए, अमेरिकी सिकारी चार्ल्स कोटार । इतिहास अध्येता मार्क लिचीको एक अध्ययनपत्रमा उनले लेखेका छन्, कोटार सन् १९१० मा बेलायती शासन चलिरहेका बेला पूर्वी अफ्रिका आएका थिए ।धनी अमेरिकी गोरा सिकारीलाई सिकार गराउने उद्देश्यले उनले सन् १९१९ मा कोर्टास् सफारी सर्भिस् स्थापना गरे, अफ्रिकामा । त्यो निकै चलेपछि कोटार नेपाल आए र तत्कालीन राणा–महाराजाहरूसँग दोस्ती बढाए । महाराजाले कोटारका सिकारी ग्राहकहरूका लागि दरबारसमेत प्रयोगका लागि उपलब्ध गराइदिन्थे भनेर लिचीको अध्ययनमा भनिएको छ । सन् २०२२ मा त कैशरशमशेर राणाले रु. ३५,००० अर्थात् त्यो बेलाको १२,६०० डलरमा दुई वटा गैंडा अमेरिकाको एउटा चिडियाखानाका लागि बेचेका थिए । यसरी सफारीमार्फत सिकार गराएर सिक्का आर्जन गर्न राणाहरूले धनी अमेरिकी गोरा सिकारीबाट सिकेका थिए ।श्री ३ हरूको शासन १९५१ मा ढल्यो, तर पनि बाघ–गैंडा ढाल्ने काम रोकिएन । प्रजातन्त्र आएको चार वर्षमै सन् १९५५ मा राजा त्रिभुवन मरे । उनका छोरा महेन्द्र नेपालका राजा भए । उनले प्रजातन्त्र मासेर पञ्चायती व्यवस्था लादे । महेन्द्र पनि श्री ३ हरूजस्तै सिकारका सौखिन थिए, व्यापकै सिकार गर्थे । राणाबाट सिकार राजामा सरेको थियो ।एकातिर राजा–महाराजाहरूले सिकार गरिरहेका थिए भने अर्कोतिर दोस्रो विश्वयुद्धपछि उरालिएको अर्थतन्त्रमा धनी हुँदै गएका अमेरिकी गोरालाई सिकार गराउने व्यवसाय व्यापक बन्दै थियो । अफ्रिका र एसियाका बाघ, गैंडा, सिंह जस्ता ठूला जनावर सिकार गराउने कम्पनी नै खोलेर व्यापार गरिरहेका थिए । नेपालमा पनि गोराहरू आउने क्रम बढ्यो । बेलायती त छँदै थिए, अमेरिकीहरूको आगमन पनि बाक्लिन थाल्यो । राणाहरू सेलाएका त थिए, तर सिकारको सौख भने कायमै थियो । सिधै सत्तामा नभए पनि राजाको वरिपरि उनीहरूकै हालीमुहाली थियो ।कोटारको सिकार सफारीपछि भने अरूले नेपालमा सिकारको व्यापार नै चलाएका भने थिएनन् । तर, राणाहरू हटेर शाहहरू आएपछि खासगरी महेन्द्र र उनका भाइ बसुन्धराको आडभरोसामा सिकार सफारीका लागि दुई गोरा चितवन पसे । ती गोरा थिए– अमेरिकी जोन कोपम्यान र आइरिस पिटर वार्यन । महेन्द्र कोपम्यानको प्रशंसक थिए भने बसुन्धराका प्रिय पात्र थिए पिटर ।महेन्द्र राजा भएको तीन वर्षमै सन् १९५८ मा नेपालमा रोयल नेपाल सिकार कम्पनी खोले । कोपम्यानभन्दा पहिले नै बसुन्धराको आदेशमा पिटरले सिकारको लाइसेन्स पाइसकेका थिए– सन् १९५३ मा । कोपम्यानले भने सन् ६० को दशकमा अमेरिकाका दुई धनी व्यापारी हर्व क्लेइन र टोडी ले वाइनेलाई नेपाल ल्याए । दुवै व्यापारी सिकारका सौखिन थिए । उनीहरूले चितवनमा पहिलो हन्टिङ लज खोले– टाइगर टप्स ।राणाहरू पछिको सबैभन्दा भव्य सिकार–सवारी महेन्द्रले गराएका थिए, चितवनमै । उनले पनि बेलायतकी महारानीलाई नेपालमा सिकार गराउने कार्यक्रम मिलाए । चितवन फेरि भव्य सजियो । जर्ज पाँचौंले बाघ मारेको ५० वर्षपछि आइपुगेकी थिइन् उनकी नातिनी बेलायतकी महारानी एलिजावेथ द्वितीय । पहिले त सडक मात्र बनाइएको थियो, तर महारानी एलिजावेथका लागि ४ हजार फिट लामो जहाजको रनवे नै नेपाली सेनाले मेघौलीमा बनायो, एक महिनामै । हजारौं मानिसलाई काममा खटाइएको थियो, दिनरात नभनी काम भइरहेको थियो । सेना, कर्मचारी, प्रहरी सबै लागेका थिए ।एक महिनामै दुई वर्ग माइलको क्षेत्रफलमा क्याम्पिङ र सिकार टेन्टको बस्ती नै तयार गरिएको थियो । दुबो बिछ्याएर सम्म मैदान बनाइएको थियो । भरतपुरबाट मेघौली जोड्ने बाटो बनेको थियो । त्यो बाघ सिकारका लागि चितवनका जंगलमा ३७६ हात्ती तैनाथ गरिएको थियो, जसले दुई माइल लामो लाम बनाएका थिए । सिकारमा जाँदा ६ वटा हात्तीलाई त बारका रूपमा प्रयोग गरिएको थियो, जहाँ महारानी एलिजावेथ र राजा महेन्द्रको टोलीलाई वाइनदेखि बियर सर्भ गरिएको थियो । तर, सिकार कार्यक्रममा सहभागी भए पनि महारानीले सिकार भने गरिनन् ।बेलायतलगायत पश्चिमा देशहरूमा त्यसरी बाघ–गैंडा लगायतका जनावर मारेकामा विरोध भइरहेको थियो । तर, एलिजावेथले राजा महेन्द्रको भव्य सिकार सवारी–यात्राको अनुरोध अस्वीकार गर्न सकिनन्, सिकार गर्न पनि चाहिनन् । एलिजावेथका श्रीमान् प्रिन्स फिलिपले त नाटक गर्न बन्दुकको ट्रिगर चलाउने औंलामा ब्यान्डेज लगाएर राजा महेन्द्रलाई आफूले सिकार गर्न नसक्ने बताएका थिए । त्यसपछि उनको सिकार टोलीका अरू सदस्यले जनावर मारेका थिए । यसरी बिस्तारैबिस्तारै विश्वभरि नै बाघमारा अभियानमा राजा–महाराजाहरूको मोहको विरोधमा अभियन्ता र सञ्चारमाध्यम लाग्न थालेपछि राजा–महाराजा नै त्यस अभियानमा सरिक हुन थालका थिए । एलिजावेथ र फिलिप पनि त्यो अभियानमा सहभागी भइसकेका थिए । बेलायतका पत्रिकाहरूमा लेखिएको थियो, ‘महारानीले बन्दुकले होइन, क्यामराले सफारीको आनन्द लिइन् ।’महेन्द्र पनि बाघ–गैंडा संरक्षण गर्नुपर्छ भन्ने अभियान चलाएका संस्थाहरूले स्विट्जरल्यान्डमा आयोजना गरेको सम्मेलनबाट भर्खरै फर्केका थिए । बेलायती राजपरिवारको त्यसमा सहभागिता थियो । महेन्द्रले पनि उनीहरूको अरुचि बुझे र बिस्तारै नेपालमा पनि वन्यजन्त संरक्षण अभियान सुरु भयो । तर, महेन्द्र त सन् १९७२ मा चितवनमा सिकार गर्ने यात्रामा रहँदैताका बितेका थिए । उनी मरेपछि भने नेपालमा बाघ–गैंडा सिकार नै प्रतिबन्धित गरियो । सिकारले निरन्तरता पाउन छाड्यो । महेन्द्र मरेको एक वर्षपछि अर्थात् सन् १९७३ मा नेपालले पहिलो राष्ट्रिय निकुञ्ज चितवन राष्ट्रिय निकुञ्ज स्थापना गर्‍यो । त्यहाँबाट ‘बाघ मारन होइन बाघ हेरन’ को यात्रा आरम्भ भयो ।जंगल सफारी बन्दुकको नालबाट क्यामराको लेन्समा सर्‍यो । तर, आक्कलझुक्कल बाहिर थाहा नदिइकन महाराजाहरू सिकार चाहिँ गर्थे । वि.सं. २०३५ मा समेत राजा वीरेन्द्र्रलाई पितृ तर्पण गराउन भाले गैंडा खोजिदिने जिम्मा पाएका वन्यजन्तु संरक्षणविद् हेमन्त मिश्रले आफ्नो किताब ‘अ सोल अफ राइनो’ मा दिनैभर दूरबिनले गैंडाको लिङ्ग पहिचान गर्दा थाकेर लखतरान परेको उल्लेख गरेका छन् ।अन्ततः उनले फेला पारेको भाले गैंडालाई राजा वीरेन्द्रले गोली हानेर मारेका थिए । मिश्रले लेखेका छन्, ‘क्याम्पमा लगेपछि त्यो गैंडाको भुँडीबाट अंगहरू एकएक गरी बाहिर झिकेर बाल्टिनहरूमा राखियो । चारै खुट्टा आकाशतिर ठडिने र ढाड भुइँमा अडिने गरी गैंडाको शरीरलाई अड्याइयो । फूल–अक्षताले गैंडाको शरीरमा पूजा गरेपछि राजा गैंडाको शरीरभित्र प्रवेश गरे । उनी गैंडाको पेटभित्र उभिए र दुवै आँखा बन्द गरे । गैंडाको रगतले भरिएका दुवै हात जोडेर उनले आफ्ना पितृलाई तर्पण दिए ।’तर, पछि त्यो चितवनको हन्टिङ लज सन् १९७२ मा बेलायती नागरिक जिम एडवार्डले किने र अर्का साथी चक म्याकडगललाई मिसाएर ‘बाघ मार्ने होइ, बाघ हेर्ने’ लजका रूपमा स्थापित गराए । बाघको ‘मरनबाट हेरनको यात्रा’ सुरुवात एकातिर सरकारले सन् १९७३ मा चितवनलाई पहिलो राष्ट्रिय निकुञ्ज घोषणा गरेर गर्‍यो भने धनीमानी विदेशीका लागि ‘बाघ हेरन’ को यात्रा गराउने कामको सुरुवात टाइगर टप्सले गर्‍यो । सफारी त्यसपछि बन्दुकबाट क्यामरामा सर्‍यो, राजा–महाराजाबाट पर्यटकमा पनि पुग्यो ।"
चरा खोजिरहेको पर्यटन,"काठमाडौँ — वैशाख पहिलो साता ‘कंक्रिटको जंगल’ छाडेर हामी पुगेका थियौं, चितवन । उद्देश्य थियो– जंगल सफारी । चितवन राष्ट्रिय निकुञ्जको ‘प्राकृतिक जंगल’ छिरेपछि क्लान्त शरीरमा ऊर्जा थपियो । धापिएको शरीरमा शीतल छरियो । आँखा र कानलाई चनाखो बनाएर जिपमा सुस्तरी लम्किइरहेका थियौं, नेचर गाइड विकास लिम्बूले चालकलाई इसारा गरे ।गाडी रोकियो । घाँसे मैदानमा जोडी मयूरका टाउका देखिए, हामीलाई पल्याकपुलुक हेरेर तिनीहरू झाडीभित्र छेलिए ।अलि पर देखापर्‍यो– गैंडा, जुन बिहानको कलिलो घाम ताप्न निस्किएको थियो । हामीलाई देख्नासाथ दुवै कान हल्लायो र आफ्नै चर्यामा मग्न रह्यो । चित्तल, बँदेल, रातो बाँदर, रतुवाका गतिविधि र कालिज, हलेसो, लहाँचे, काकाकुललगायत अनेक चराको आवाजले हामीलाई अर्कै संसारको आभास दिलाइरहेको थियो ।विदेशी पर्यटकको हूल कोही जंगल वाकमा त कोही जिप सफारीमा देखिन्थ्यो । अधिकांशको काँधमा झुन्डिएको बाइनाकुलर रूखका हाँगातिर कि त घाँसे मैदानमा सोझिएका थिए । आखिर तिनीहरू चरामा के देखिरहेका छन् ?‘बर्ड वाचिङ टुरिजमका लागि खास प्रजातिको चरा भयो भने झनै राम्रो,’ चराविद् हेमसागर बराल भन्छन्, ‘विदेशीहरू हिमाल वा मध्यपहाडमा पाइने चरा हेर्न यहाँ आउँछन् । तराई क्षेत्रमा पाइने तर अरू देशमा नदेखिने चरा खोज्नु पनि उनीहरूको अर्को उद्देश्य हो । नेपालमा मात्रै पाइने काँडे भ्याकुरमा त धेरैको रुचि हुन्छ ।’ कम्तीमा दुई साताभित्र चराका ४ सय प्रजाति देख्न सकिने उनी बताउँछन् ।नेपालमा पाइने ९ सय प्रजातिमध्ये करिब ७२ प्रतिशत अर्थात् ६५० भन्दा बढी प्रजातिका चरा चितवनमा पाइन्छन् । नेपालमा संरक्षित ९ वटा पन्छीमध्ये राजधनेश, कालो गरुड, सानो खरमुजुर, खरमुजुर, सेतोकण्ठे गरुड र सारस यहीँ छन् । भुँडीफोर गरुड, रातो जुनबकुल्ला, कालो तित्रा, ठूलोकण्ठे तोरीगाँडा, सुन्तले चाँचर, रातो मुनियाँ, चखेवा, किङफिसर लगायतका चरा यहीँ विचरण गरिरहेका हुन्छन् । सिमसार आश्रित धेरै चराको बासस्थान चितवन हो ।‘चिनियाँ, जापानी र ब्रिटिस पर्यटकमा चराप्रतिको चासो बढी हुने रहेछ । उनीहरू बर्ड वाचिङ मुख्य उद्देश्य राखेर आउँछन्,’ सिद्धार्थ भिलासा वनबासका प्रबन्ध निर्देशक प्रकाश न्यौपाने भन्छन्, ‘चितवन नेपालमै चराका लागि धेरै राम्रो ठाउँ बनिसक्यो । यो चराको हब हो । विदेशी मात्रै होइन, चराप्रति आन्तरिक पर्यटकको पनि चासो बढ्दो छ ।’ठूलो माटीकोरे । तस्बिर : मनोज पौडेल/कान्तिपुरसिद्धार्थले त आफ्ना कोठाको नामकरण नै चराबाट गरेको छ । जस्तो– हर्नबिल, किङफिसर, फिस इगल, ब्राउन फिस उल इत्यादि । पानीचरा संरक्षणको काम पनि गरिरहेको न्यौपानेले बताए । ‘कन्जर्भेसनको थिममा हामीले २२ महिनाअघि सुरुवात गरेका हौं । दुई सय प्रजातिका रूख हामीसँग छन्, तीमध्ये ५० वटा त चराले खान मिल्ने फलफूलका मात्रै,’ उनले भने, ‘पोखरीमा हालिएका माछा चराकै आहाराका लागि हुन् ।’ यहाँ ५० देखि सय प्रजातिका चरा देख्न सकिने उनले दाबी गरे ।चितवनका धेरैजसो होटल–रिसोर्टले ब्रेकफास्टपछिको प्याकेजमा ‘बर्ड वाचिङ’ छुटाउँदैनन् । निकुञ्ज र आसपास मात्रै होइन, चितवनको भूगोल र वातावरण नै विशेष गरी चराका लागि ‘स्वर्ग’ हो । निकुञ्ज र आसपासको संरक्षित क्षेत्रसँगै अन्यत्र पनि चरा अवलोकन गर्ने ‘बर्ड वाचर’ को संख्या बढ्दो छ, जसले चरा संरक्षणमा मात्र टेवा पुर्‍याएका छैनन्, पर्यटन प्रवर्द्धनमा पनि सघाएका छन् । विभिन्न जिल्लामा रहेका चरा सम्बन्धित संघसंस्था, स्वतन्त्र चरा खोजकर्ताको क्रियाशीलता लोभलाग्दो देखिन्छ ।संरक्षण संस्थामा लाग्नेहरूसँगै स्वतन्त्र बर्ड वाचर र फोटोग्राफरको भूमिका महत्त्वपूर्ण देखिएको बराल बताउँछन् । ‘चरालाई नै बहाना बनाएर देश–विदेश घुम्ने, रमाउने चलन बढ्दो छ,’ भन्छन्, ‘चरासम्बन्धी सूचना, ज्ञान विस्तार र नयाँ रेकर्डका लागि ठूलो जमात तयार भइसकेको छ । कुनै नयाँ जानकारी लिनुपर्‍यो भने हामीलाई उनीहरूले सहयोग पुर्‍याइरहेका छन् ।’तस्बिर : मनोज पौडेल/कान्तिपुरनेपाल पर्यटक–चराको पनि गन्तव्य बनेको छ । यहाँ हिउँदमा मात्रै १५० भन्दा बढी प्रजातिका चरा बसाइँ सरेर आउँछन् भने ६५ प्रकारका ग्रीष्मकालीन चराले यतै बच्चा कोरल्छन् । घना जंगलदेखि घाँसै मैदान, सिमसार, तालतलैया, नदी–पोखरीको उपलब्धताले नेपाल दुर्लभ चराका लागि समेत स्थायी बासस्थान र ‘ट्रान्जिट प्वाइन्ट’ हो ।विश्वमा पाइने करिब ११ हजार चरामध्ये नेपालले ८ प्रतिशतभन्दा बढी हिस्सा लिएको छ । उत्तरी गोलार्द्धमा चिसो बढेपछि साइबेरियादेखि चराको आगमन नेपालतिर हुने गरेको छ । हिमालयको फेदीदेखि पहाड र तराईका फाँट, तालतलैया र सिमसारमा रमाउने यस्ता चरा अवलोकनमा पर्यटनलाई जोड्न सकिने चराविज्ञ बताउँछन् ।संरक्षणकर्मी वासु ढुंगाना पर्यटनमा ‘बर्ड वाचिङ’ लाई राम्रो अवसर ठान्छन् । विशेष गरी विलासी पर्यटक र बर्ड वाचर लामो समय बस्ने भएकाले उनीहरूको खर्च बढ्ने र त्यसले पर्यटन क्षेत्रका लागि फाइदा पुर्‍याउने उनको भनाइ छ ।६ सय प्रजाति चरा यहीँका रैथाने छन् । यस्ता चरा ५ हजार मिटर उचाइसम्म पाइन्छन् । हामीकहाँ ७४ प्रजातिका फिरन्ते चरा छन् भने भारत, पाकिस्तान, श्रीलंका र अफ्रिकासम्म पुग्ने बटुवा चरा ५० हाराहारी छन् । साइबेरिया, मंगोलिया, किर्गिस्तान, कोरिया, तिब्बत, पूर्वी युरोप र भारतका विभिन्न ठाउँबाट समेत नेपालसम्म आइपुग्ने चराको अद्भुत संसार देख्न पाउँदा को खुसी नहोला र ! तर, के हामीले चरा पर्यटनमा काम गर्न सकिरहेका छौं त ?तस्बिर : मनोज पौडेल/कान्तिपुरचराविद् बरालका अनुमानमा वार्षिक १ हजार ५ सयदेखि २ हजार विदेशी विशेषगरी चरा हेर्नकै लागि भनेर आउँछन् । ‘नेपालमा भित्रने कुल पर्यटकमध्ये करिब १५ प्रतिशतले चरा पनि हेर्ने गरेका छन्,’ उनी भन्छन्, ‘पर्यटनमा चरा महत्वपूर्ण छ है भनेर यही तथ्यले देखाएन र ?’चरालाई कतैबाट ल्याएर राख्नुपर्दैन, मात्र तिनको बासस्थान संरक्षण गरिदिएर पर्यटनसँग जोड्ने हो भने स्थानीयस्तरमा रोजगारको सम्भावना बढ्छ । तर, यसका लागि प्रचारप्रसार नै महत्त्वपूर्ण ठान्छन्, चरा अनुसन्धाता देवेन्द्र खरेल ।‘ठूलो लगानी नगरीकनै तत्काल आयआर्जन गर्न सकिने क्षेत्र चरा पर्यटन हो । पूर्वी नेपालमा चरा पर्यटनको सम्भावना रहे पनि त्यसमा काम हुन सकेको छैन,’ उनी भन्छन्, ‘कोशीटप्पुभन्दा पूर्व कहीँ पनि चरा संरक्षित क्षेत्र छैनन् । यहाँ दुर्लभ चरा मात्रै होइन, महत्त्वपूर्ण वन्यजन्तुको बासस्थान पनि छ । चरामै नयाँ रेकर्ड पूर्वबाटै थपिएका छन् ।’ झापाको मेचीनगर नगरपालिकाभित्र मात्रै ३ सय ५४ प्रजातिका चरा भेटिएको उनको भनाइ छ ।खरेलले गत फागुन ७ मा मेचीनगर–६ काँकडभिट्टा क्षेत्रमा नयाँ चरा फेला पारेका थिए, ‘बैजनी ढाडे बुंगेचरा’ (पर्पल रम्प्ड सनबर्ड) । २०७७ मंसिरमा उनले नै मेचीनगरमा ‘हरित परेवा’ (ग्रीन इम्पेरियल पिजन) फेला पारे । मुस्ताङपछि झापामा दोस्रो पटक देखिएको थियो, फुस्रो सारौं (ह्वाइट चिक्ड स्टार्लिङ) ।खरेल नेपालबाटै लोप भएका ठानिएको ‘हङरायो’ (रुफस नेक्ड हर्नबिल) पनि भेट्न सफल भए । २०७८ पुस ६ मा उनले इलामको सूर्योदय नगरपालिका–१ सीमधाप वन क्षेत्रमा एक जोडी ‘हङरायो’ देखेका हुन् ।चरा अनुसन्धानकर्ता ब्रायन हड्सनले सन् १८२९ ताका नेपालमा यसको अभिलेख गरेका थिए । ‘त्यसयता अग्रज चराविद्हरूले नेपालबाट लोप भइसकेको बताउँदै आए पनि फेला पर्नु यस क्षेत्रका लागि ठूलो उपलब्धि हो,’ उनी भन्छन् ।यस्ता रेकर्ड र उपलब्धिले पनि पूर्वमा बर्ड सेन्चुरी (पन्छी आरक्ष) को माग जरुरी रहेको बताउँछन् उनी । यतिबेला ‘कोशी पर्यटन वर्ष २०८२’ चलिरहेको छ । यही मौकामा सबै सरोकारवालाले बर्ड सेन्चुरीका लागि दबाब दिन सके त्यो पर्यटन प्रवर्द्धनमा कोशेढुंगा हुने उनको भनाइ छ । खरेलका अनुसार, भारतबाट आउने पर्यटक अघोषित रूपमा यहाँका वन क्षेत्र छिर्छन् र फोटो खिचेर जान्छन् । कतिपयले त ‘भारतमा भेटिएको चरा’ भनेर प्रकाशन गरेका छन् । त्यसैले यस्ता सम्भावित ठाउँमा राज्यको निकायबाटै बर्ड सेन्चुरी घोषणा गरिदिने हो भने राजस्वमा समेत फाइदा हुने उनले बताए ।‘कालिका तथा बाँसबारी सामुदायिक वन र हडिया खोला जोडेर मेचीनगरमा बर्ड सेन्चुरी घोषणा गर्न सकिन्छ । अलिमाथि इलामको कुटिडाँडादेखि हर्कटेसम्मको जंगल क्षेत्रमा विशेष खालका चरा पाइन्छन्, त्यो अर्को सम्भावित क्षेत्र हो,’ उनको सुझाव छ, ‘उत्तरी इलामको जमुना, हाँगेथाम, कैयाँकट्टा, सन्दकपुर क्षेत्र पनि बर्ड सेन्चुरीका लागि उपयुक्त स्थान हो ।’राष्ट्रिय निकुञ्ज, आरक्ष, संरक्षण क्षेत्र तथा रामसार बाहेकका ठाउँमा पनि चरामा चासो बढ्नु संरक्षणकर्मीका लागि सुखद पक्ष हो । सँगसँगै पर्यावरणीय सन्तुलन र जैविक विविधता जोगाइराख्न चराको महत्व र यसप्रतिको बुझाइ अझ बढ्न जरुरी छ । ‘स्वदेशी वा विदेशी मुद्रा आर्जन गर्न पर्यटनको महत्वपूर्ण पाटो चरा पर्यटन हो,’ खरेल भन्छन्, ‘यो सम्भावनालाई फाइदामा बदल्न नयाँ ठाउँलाई पनि राज्यले संरक्षित क्षेत्र तोक्न अब ढिलाइ गर्नु हुँदैन ।’चरा पर्यटनको सुरुवातनेपालमा चरा पर्यटनको इतिहास झन्डै ५५ वर्ष लामो छ । सन् १९७० को सुरुवातदेखि चरा पर्यटनले जग हालेको बताउँछन्, चराविद् हेमसागर बराल । उनका अनुसार, त्यसबेला युरोपेली पर्यटक विशेषगरी ब्रिटिस युवाको आगमनसँगै चरामा नेपालीको चासो बढ्न थालेको हो । २०/२५ वर्षका ब्रिटिस युवा काँधमा दूरबिन र क्यामरा झुन्ड्याएर फकिर शैलीमा देशका विभिन्न ठाउँ पुग्दा त्यसले बेग्लै तरंग ल्याएको उनी सम्झन्छन् ।तस्बिर : रमेशकुमार पौडेल/कान्तिपुरठूला होटलको विकास नभइसकेको अवस्थामा उनीहरू कम खर्चालु त थिए, सामान्य ठाउँमा पनि बस्थे । बिस्कुट, फलफूल खाँदै हिँड्थे । ‘सय पाउन्डमा ६ महिना बस्ने ब्याकप्याकिङ टाइपको थियो उनीहरूको जीवनशैली,’ बराल भन्छन्, ‘चरा अवलोकन गर्ने, फोटो खिच्नेजस्ता गतिविधिले नेपालमा पनि चराले ध्यान खिच्न सक्छ भनेर सन्देश फैलाउने काम गरे ।’ यो क्रम सन् १९९० सम्मै चल्यो । अरू विदेशी पर्यटक र नेपालीमा पनि चराप्रति कौतूहल बढ्न थाल्यो ।यहीबीच एडभेन्चर ट्राभल, यती ट्राभल्सजस्ता ठूला कम्पनीको आगमन भयो । तिनले खर्चालु पर्यटक भित्र्याएर गुणस्तीय सेवा दिन थाले । सन् १९८० देखि भित्रिएका यस्ता कम्पनीले सन् ८० को मध्यदेखि राम्रो आम्दानी गरे । नेचर ट्रेक कम्पनीले त विशेषगरी चरा पर्यटनमा ठूलो योगदान पुर्‍याएको सम्झन्छन्, बराल ।तस्बिर :रमेशकुमार पौडेल/कान्तिपुर‘सन् ९० को मध्यतिर नेचर ट्रेकमार्फत वार्षिक ८ सय पर्यटक नेपाल आउँथे, विशेष चरा हेर्नकै लागि,’ उनी भन्छन्, ‘त्योसँगै वन्यजन्तु र हिमाली भेगतिर विभिन्न वनस्पति र फूल हेर्ने त भइहाल्यो ।’१९९० को दशकपछि भने विदेशीले ‘एक्स्प्लोर’ गर्ने क्रम कम हुन थाल्यो, वाइल्डलाइफको क्षेत्रमा सक्रिय बरालहरू यसमा जोडिए । किनकि पर्यटकलाई चरा र वन्यजन्तु देखाउने काममा उनी ‘फ्रिल्यान्सर’ का रूपमा प्रवेश गरिसकेका थिए । जब सरकार–माओवादीबीचको द्वन्द्व चर्किंदै गयो, सन् २००० देखि नेचर ट्रेक सेलाउँदै गयो । त्यसयता उदाएका अन्य एजेन्सीले भने यसमा भरपुर काम गरिरहेका छन् । सन् १९७० को दशकमा कोरलिएको चरा पर्यटनले यति बेला पखेटा हालिसकेको छ । यसलाई बिनाअवरोध उडान भर्न दिने र ‘गुँड’ लाई सुरक्षित बनाइदिने जिम्मा तपाईं–हाम्रै हो ।"
जंगल सफारीका ‘लेडी गाइड’,"चितवन — दुर्लभ वन्यजन्तु बाघ, गैंडा, हात्ती, भालुको मुख्य बासस्थल हो, चितवन राष्ट्रिय निकुञ्ज । यी जनावर सम्झँदा मनमा डर त पैदा हुन्छ, तर तिनै जनावर हेर्नका लागि देश/विदेशबाट लाखौं पर्यटक यहाँ आउँछन् । जिप वा हात्ती सफारीबाट वन्यजन्तु हेर्छन् । मध्यवर्ती सामुदायिक वनमा मात्रै हुन्छ हात्ती सफारी । तर जिप सफारी निकुञ्ज र सामुदायिक वन दुवैमा हुन्छ । र, हुन्छ जंगल र जनावर हेर्न लामो पैदल यात्रा पनि ।हात्ती सफारी माहुतेका भरमा गरिन्छ । जिप सफारी जंगलभित्र हुने पैदल यात्रा अर्थात् जंगल वाक र खोलाहरूमा हुने डुंगा सफारीमा जाने पर्यटकले पथप्रदर्शक (गाइड) अनिवार्य लैजानुपर्छ । जंगल चिनाउने, वन्यजन्तु देखाएर पर्यटकलाई सन्तुष्ट पार्दै सुरक्षित रूपमा जंगल बाहिर निकाल्ने अभिभारा ‘नेचर गाइड’को काँधमा हुन्छ । जंगल र जनावर देखाउने र चिनाउने मात्रै हैन, परि आउँदा जनावरबाट जोगाउने कला र आत्मबल पनि नेचर गाइडसँग हुनुपर्छ । नेचर गाइडको पेसा रोमाञ्चक र चुनौतीपूर्ण छ ।नेचर गाइडको चुनौतीपूर्ण पेसा अँगालेको ६ वर्ष बित्यो, काजल तामाङ र अस्मिता महतोले । रत्ननगर नगरपालिका–६ मा पर्ने चितवनको पुरानो थारू बस्ती बछौलीकी २४ वर्षीया अस्मिताका बुबा जोगेश्वर चितवन निकुञ्जको हात्तीसारका कर्मचारी थिए ।अस्मिता डेढ वर्षकी मात्र थिइन्, जुन बेला जोगेश्वर गाउँदेखि पर निकुञ्जको नवलपरासीे कुजौलीमा रहेको पोस्टमा हात्तीको स्याहारमा खटिएका थिए । ‘त्यो बेला हात्तीका लागि घाँस लिन जंगल जाँदा बाघले आक्रमण गरेर बाबाको निधन भयो,’ अस्मिताले त्यस दिनको घटनाबारे आफूले पनि सुनेको दुःखद् कथा सम्झिइन् । वन्यजन्तु आक्रमणमा परेर बुबा गुमाएकी अस्मिताको दिनचर्या नै अचेल जंगलमा बितिरहेको छ ।२०१८ तिर युवतीको एक ठूलै समूह नेचर गाइडको तालिम लिन सौराहामा थिए । त्यही तालिममा संलग्न अस्मिताले जंगल र जनावरको महत्त्व, जीव जनावरको स्वभाव, आक्रमण गर्ने कारण, बच्ने कला जस्ता विषयमा आधारभूत ज्ञान पाइन् ।‘जंगल र जीव, जनावर, वनस्पति र समग्र जंगलको पर्यावरण हेर्न बुझ्न देश/विदेशबाट चितवन आउने पर्यटकलाई निकुञ्ज र यस आसपासका मध्यवर्ती वनभित्र घुमाउने काम गर्ने सोचले तालिम लिएको हो । यो तालिमले हामी जागिर मात्रै हैन, पर्यावरणकै संरक्षणमा लाग्न सक्दा रहेछौं भन्ने लाग्यो,’ अस्मिताले भनिन् । अनि सुरु भयो, पर्यटकलाई जंगल घुमाउने, बाघ, गैंडा लगायतका वन्यजन्तु देखाउने र आर्जन पनि गर्ने काम ।साथी काजल र उनी एक वर्षअघि दुई नेपाली र दुई विदेशीलाई लिएर पैदलै जंगल पसेका थिए । चैतको महिना मजूर कराएको मनोरम वातावरण थियो, तर त्यही बेला ‘टट्टट्’ गरेको अलि फरक आवाज आयो । उनीहरूले आवाज ठम्याउन नभ्याउँदै भाले र पोथी गैंडा सामुन्ने देखिए । जोडी गैंडा आक्रामक हुन्छन् । जंगल छिर्नुअघि पर्यटकलाई भनिएको हुन्छ, यस्तो अवस्थामा के गर्ने भनेर । काजलले पर्यटकलाई मोडिन निर्देशन दिइन् । आफूलाईपछ्याउँदै छिटो आउन भनिन्, विदेशी अत्तालिएर झाडीमा हाम फाले । अवस्था जोखिमपूर्ण बनेपछि सम्हाल्ने दायित्व अस्मिता र काजलकै थियो । उनीहरूले गैंडालाई भगाउन जोडले कराउने, लौरो भुँइमा बजार्ने गर्न थाले । अन्ततः उनीहरूले गैंडाबाट पर्यटकलाई जोगाए । कुरो यत्तिमा सीमित रहेन । खाजा खान बसेका बेला फेरि बच्चासहित माउ गैंडा नजिकै देखिए ।बच्चासँगको गैंडा पनि निकै नै आक्रामक हुन्छ । काजल र अस्मिताले पर्यटकलाई सुरक्षित ठाउँमा सारे । फर्कंदै गर्दा आहाल बसेको गैंडा भेटियो । रमाइलो मान्ने कि डर ? काजल र अस्मिताले त्यस दिन अलि फरक अनुभूति गरे, ‘जंगल हिँड्दा जनावर भेटिनु रमाइलो नै हो, तर पहिलो घटनाले अलि त्रासमा रहेका पर्यटकलाई झन् तनाव थपियो कि !’जंगल र जंगली जनावरका बारेमा आधारभूत जानकारी भए पनि परिवेश सधैं एकनासको नहुने भएकाले आफ्नो पेसा चुनौतीपूर्ण ठान्छिन्, काजल । ‘ज्ञान र फिल्डको अवस्था हेरेर यथाशीघ्र निर्णय लिन सक्ने क्षमता हामीमा हुनुपर्ने रहेछ,’ काजलले भनिन्, ‘हामीले पर्यटकलाई जंगल र जनावरबारे बुझाउने मात्रै हैन, सुरक्षित पनि राख्नुपर्छ ।’ उनीहरूकै साथी सम्झना तिवारी आचार्यले पनि एक महिनाअघि यस्तै परिवेश भोगेकी थिइन् ।पर्यटकलाई स्वागत गर्दै सुस्मिता न्यौपाने र सम्झना तिवारी ।सौराहाबाट पश्चिम–उत्तर खोरसोर हुँदै बबतालसम्म उनीहरू जंगलमा पैदल यात्रा (वाक) गर्दै थिए । श्रीलंकाबाट आएका पुरुष र महिलाका दुई जोडी पर्यटकलाई बिहान ७ बजेतिर बूढी राप्तीमा डुंगा सफारी गराएपछि उनीहरू जंगल वाकमा थिए । अप्रत्याशित रूपमा बच्चासहितको गैंडासँग जम्काभेट भयो । गैंडाका माउ र बच्चा दुवै मान्छेतिरै दौडिन थाले । सम्झनाका साथमा अर्का गाइड पनि थिए, नवीन अधिकारी । सम्झनाले पर्यटकलाई ढलेको रूखको छेल पारेर राखिन् ।पर्यटक सुरक्षित ठाउँमा पुगेपछि नवीनसँगै मिलेर सम्झनाले लट्ठी ठटाउने र कराउने गरेर गैंडालाई पछाडि हटाए । जंगल जाँदा दुई जना निपुण गाइड किन चाहिँदो रहेछ भन्ने ज्ञान उनलाई त्यस दिन भयो । ‘अचानक यस्तो अवस्थाको सामना गर्दा डर लागेजस्तो त हुन्छ नै । तर हामीले जनावरलाई पछाडि पठाएर पर्यटकलाई पनि सुरक्षित राख्न सकेको देख्दा हामीमा राम्रो ज्ञान रहेछ भन्ने आत्मविश्वास पनि पलायो,’ सम्झनाले भनिन् । उनी त घरमा सानो छोरी छाडेरै सुत्केरी भएको तीन महिना पनि नकुरी यो काममा निस्केकी हुन् ।गाइड सुस्मिता न्यौपाने जिप सफारीमा पर्यटकसँग जाने गर्छिन् । तीन वर्षअघि उनीहरू चढेको जिप ‘हाफ डे सफारी’ मा गएर कसराबाट सौराहा फर्कंदै थियो, साँझ पर्न लागेको हुँदा जनावर देखे पनि जिप रोकिएको थिएन । ठीक त्यही बेला बाटो काट्न लागेको तर नजिकै जिप देखेपछि अडिएको बाघ भेटियो । बाघले बाटो छाडेन । बाघदेखि सुरक्षित दूरी बनाएर कुर्नुको विकल्प थिएन ।सम्हाल्ने जिम्मेवारी सुस्मिताले उठाइन् । पर्यटकलाई शान्त रहन इसारा गरिन् । बाघले धेरै जोर गरेन । केही बेरपछि ऊ आफ्नो बाटो लाग्यो, जिप बल्ल अगाडि बढ्यो । जंगलमा यसरी धेरै कुरा सम्हाल्दै अगाडि बढ्नुपर्ने नेचर गाइडको धर्म नै हो भन्छिन् उनी । तर काजल, अस्मिता, सम्झना र सुस्मिताजस्ता नेचर गाइड महिला चितवनमा निकै नै कम छन् । चितवन नेचर गाइड एसोसिएसनका अध्यक्ष अनिल गुरुङका अनुसार सौराहा आसपासमा सेवा दिन ४ सय ६४ जना तालिम प्राप्त नेचर गाइड छन् । तर महिलाहरू १०–१२ जना पनि छैनन् भन्छन्, अध्यक्ष गुरुङ । चितवनमा नेपालकै अग्रणी जंगल लज टाइगर टप्स खुलेसँगै सफारी पर्यटन अगाडि बढ्यो ।२०३० मा नेपालको पहिलो निकुञ्ज चितवन राष्ट्रिय निकुञ्ज स्थापना हुनुभन्दा ८ वर्षअघि नै मेघौलीको जंगल क्षेत्रमा टाइगर टप्स खुलिसकेको थियो । निकुञ्ज खुलेसँगै देश–विदेशबाट सफारीका लागि आउने पर्यटकको संख्या बढ्न थाल्यो । चितवन निकुञ्ज देशको पहिलो निकुञ्जका साथै वन्यजन्तु पर्यटनका लागि देशको पहिलो गन्तव्य हो । निकुञ्ज स्थापनासँगै पर्यटन खुला भएको थियो ।अहिले चितवन निकुञ्ज घुम्न वर्षमा तीन लाख हाराहारीमा पर्यटक आउँछन् । पर्यटनसँगै नेचर गाइडको आवश्यकता पनि बढ्यो । तर नेचर गाइडमा महिला सहभागी हुन लागेको निकै पछि हो । सौराहाकी डोमा पौडेल चितवन निकुञ्जकी पहिलो सक्रिय नेचर गाइड महिला हुन् । २००७ मा तालिम लिएपछि डोमा अहिलेसम्म यही पेसामा छन् । २०११ मा कुमरोजकी विमिता भण्डारीलगायत यस पेसामा जोडिए । २०१८ मा सौराहामा महिलाका लागि मात्रै नेचर गाइडको तालिम खुल्दा २० जनाले निवेदन दिए । तर १५ जना तालिममा सहभागी भए । त्यो समूहबाट अहिले कार्यरत काजल, सुस्मिता, सम्झना, अस्मिता महतोसँगै अस्मिता गोदर मात्रै छन् ।चितवन निकुञ्जको पश्चिम क्षेत्र घट्गाई जगतपुर मेघौलीमा अहिले थुप्रै स्तरीय पर्यटक होटलहरू खुलेका छन् । त्यसमध्येको बाराही जंगल लजमा कार्यरत छिन् नेचर गाइड एलिना चौधरी । बुबा नेचर गाइड तथा संरक्षणकर्मी नवलपरासी लौखानीका डीबी चौधरीको पदचिह्न पछ्याउँदै एलिनाले २०२२ देखि बाराही जंगल लजमा नेचर गाइडको काम सुरु गरेकी हुन् । १० जना नेचर गाइड रहेको बाराहीमा एलिनापछि सुदीक्षा कुमाल, प्रभा कुमाल र सकिना चौधरी गरी चार जना नेचर गाइड महिला छन् ।बाहारीसँगैको मेघौली सेराई ताज सफारीले पनि एक जना महिला स्वस्तिका महतोलाई नेचर गाइड राखेको छ । घट्गाई मेघौली नेचर गाइड एसोसिएसनमा ९२ जना नेचर गाइडहरू रहेको अध्यक्ष मनेश लिम्बूले बताए । जसमध्ये पाँच महिला छन् । ‘नेचर गाइडमा महिलाहरू आएका छन् । उनीहरूको सेवा, सत्कार र सुरक्षाको विषयलाई लिएर पर्यटकले गुनासो गरेको थाहा छैन, उनीहरू अब्बल छन्,’ अध्यक्ष लिम्बूले भने ।बाघ, गैंडा, जंगली हात्तीले गर्ने ‘उग्र व्यवहार’ का खबर सुनेकालाई यो काम खतरनाक लाग्छ । तर यी वन्यजन्तुको शिल, स्वभाव, आनीबानी बुझेर त्यहीअनुसारको व्यवहार गर्न सके आफ्नो धुनमै रहेका जनावर हेरेर आनन्द लिन सकिन्छ । गाइडले जंगल घुम्नेबारेमा तालिम लिन्छन् । डुल्दै जाँदा थप खारिन्छन् । अनि जोगिँदै र जोगाउँदै पर्यटकलाई जंगल घुमाउँछन् । आधारभूत तालिम लिएर काममा खटेपछि व्यवहारले नै धेरै कुरा सिकाउने डोमा पौडेलको अनुभव छ । हरेक वर्ष पुनर्ताजगी तालिम पनि लिन्छन् ।एलिना चौधरी‘राम्रो र उच्चस्तरको तालिम अझै पाए हामीमा पनि थप निखार आउँछ, सुरक्षाका कुरा त छन् नै, ज्ञान पनि बढ्छ र पर्यटकलाई बुझाउने कलामा पनि हामी निपुण बन्दै जाने थियौं भन्ने लाग्छ,’ एलिना चौधरी भन्छिन् । एलिनाले २०२४ को ‘नेचरिस्ट अफ दि इयर’ अवार्ड पनि पाएकी छन् । भारतको टफटाइगरले उच्चस्तरका रिसोर्टमा कार्यरत नेचर गाइडलाई यसरी अवार्ड दिँदै आएको छ । एलिनाको सफलता नेपालका नेचर गाइड महिलाको सफलतासँग जोडिएको ठान्छन्, घट्गाई मेघौली नेचर गाइड एसोसिएसनका अध्यक्ष मनेश लिम्बू ।चितवन राष्ट्रिय निकुञ्जका प्रमुख संरक्षण अधिकृत गणेश पन्त संरक्षणसँगै सुरु भएको पर्यटनले स्थानीयलाई लाभ दिएको र त्यसमा सबै तप्का र वर्गको सहभागी हुने क्रम बढेको बताउँछन् । ‘महिला पनि पर्यटनसँग जोडिएर आर्जनमा लागेका छन् । नेचर गाइड पेसा चुनौतीपूर्ण भए पनि महिलाहरू सहभागी छन्, यो सुखद पाटो हो,’ प्रमुख संरक्षण अधिकृत पन्तले भने ।काम भएका बखतमा महिनामा सरदर ४० हजार रुपैयाँ आम्दानी हुने डोमाले बताइन् । ‘महिला हुन्, विश्वास गर्नु हुन्न भन्ने भावना फैलाउनेहरू पनि छन् । तर हामीले सेवा दिएकाहरू सन्तुष्ट छन् । उनीहरू दोहोर्‍याएर हामीलाई नै खोज्छन् । अरू घुम्न आउनेलाई पनि सिफारिस गरेको उदाहरण प्रशस्त छन्,’ डोमाले भनिन् । पर्यटन व्यवसायमा महिला नै देख्न नसकिने समयलाई चिर्दै चुनौतीपूर्ण पेसामा पनि महिला सहभागी हुने क्रम बढ्न थालेको छ ।"
सफारीमा सेलिब्रेटी,"२०७२ चैत दोस्रो साता । बेलायती राजकुमार ह्यारी खौरिया नदीमा जलयात्रा गर्दै थिए । जलयात्रामा चराविज्ञ हेमसागर बराल, शान्तराज ज्ञवाली, नेचर गाइड राजन क्षेत्रीलगायत सहभागी थिए । चराविज्ञ बरालले महँगो मूल्य पर्ने सार्वेस्की कम्पनीका दुई वटा बाइनोकुलर लगेका थिए । राजपरिवारका सदस्यसँग बोल्दा भाषा, शिष्टाचार, पहिरनलगायत धेरै कुरामा ख्याल गर्नुपर्छ भन्नेप्रति सचेत थिए । तर, ह्यारी राजपरिवारका अन्य सदस्यभन्दा भिन्न थिए ।उनको हाउभाउ, जिज्ञासु किसिमको प्रश्न गर्ने शैली र सजिलै घुलमिल गर्न सक्ने खुबीले जलयात्रामा सहभागी सबैलाई सहज भयो ।बरालले ल्याएकै दूरबिनबाट ह्यारीले एउटा चरा देखे । त्यो सानो माटीकोरे (किङफिसर) चरा थियो । त्यसपछि ह्यारीले सोधे, ‘म यहाँ १५ दिन बसें भने कति वटा चरा देख्छु ?’ बरालले उत्तर फर्काए, ‘म गाइड भएँ भने हजुरलाई ४ सय जति देखाउन सक्छु ।’ नेपालको जैविक विविधता देखेर उनी प्रसन्न भए ।निकुञ्जको बीचमै बग्ने खौरिया नदीमा ह्यारीले करिब ४० मिनेट जलयात्रा गरे । जलयात्रा गैंडामचान पोस्टदेखि बघौरा फाँटसम्म थियो । बर्दियामा उनले बाघका पाइलादेखि क्यामरा ट्र्याप सम्बन्धमा पनि जानकारी लिए । उनलाई डल्ला होमस्टेमा आयोजित कार्यक्रममा सम्मान गर्दै थारू समुदायको परम्परागत नृत्य देखाइयो ।समुदाय र संरक्षणसँगका गतिविधि देखेर उनी यति मग्न भए कि १५ मिनेटका लागि छुट्याइएको उनको समय आधा घण्टाभन्दा बढी बित्यो । वन्यजन्तु अपराध नियन्त्रण तथा संरक्षणका लागि गरिएका कामबारे पनि जानकारी लिएर उनी पोखरा लागे ।राजकुमार ह्यारी नेपाल र बेलायतबीच कूटनीतिक सम्बन्ध स्थापना भएको २ सय वर्ष पूरा भएको अवसर पारेर नेपाल आएका थिए । त्यस वर्षको पहिलो महिना भूकम्पमा परी करिब ९ हजार जनाले ज्यान गुमाएका थिए । भूकम्पले प्रभावित नेपालको पर्यटनमा पनि केही योगदान गर्ने उद्देश्यसहित ह्यारी आएका थिए । ६ दिनको नेपाल बसाइमा उनी बर्दियामा वन्यजन्तु संरक्षण र जलयात्रासँगै अन्नपूर्ण संरक्षण क्षेत्रमा ट्रेकिङमा पनि सहभागी भए ।राजकुमारको उक्त भ्रमणबारे धेरै मिडियामा खबर छापियो । हरेक गतिविधिले स्थान पायो । पर्यटन क्षेत्रलाई बौराउन त्यसले भूमिका निर्वाह गर्‍यो ।...हलिउडका चर्चित अभिनेता लियोनार्दो डि क्याप्रियो २०६७ मा बर्दिया आएका थिए । विश्व वन्यजन्तु कोषको पहलकदमीमा आएका उनको भ्रमण अति नै गोप्य राखिएको थियो । गणतन्त्र घोषणा भएपछि कुनै चर्चित अभिनेता वन्यजन्तु संरक्षण गर्ने उद्देश्यसहित नेपालको निकुञ्जमा आएको उच्च भ्रमण थियो त्यो । त्यसबेला बाघ आक्रमणमा परेर आँखा गुमाएका मधुवनका भदै थारूलाई आफूले लगाएको चस्मा उपहारमा दिएको घटना, क्यामरा ट्र्यापको तस्बिर, ठाकुरबाबाको विद्यालयमा वृक्षरोपण गरेका तस्बिर र वैकल्पिक ऊर्जा नमुना गाउँको उद्घाटन गरेको तस्बिर र समाचार बाहिरिए । उनको नेपाल भ्रमणबारे धेरै चर्चा भयो ।बाघ संरक्षण दूतका रूपमा नेपाल आएका क्याप्रियोले त्यसबेला बर्दियामा बाघ हेर्न निकै कोसिस गरे तर सकेनन् । उनको भ्रमण टोलीमा सहभागी भएका अधिकांशले बाघ देखे, तर उनले देख्न पाएनन् । तीन दिनसम्म बाघ हेर्न भनेर उनी बिहान सबेरै उठेर सफारी गएका थिए ।टाइगर टप्सकी तत्कालीन प्रबन्धक गौरी मलाकारको भनाइ उद्धृत गर्दै २०७० सालमा सुबोध गौतमले लेखेको एक लेखअनुसार क्याप्रियोका बडिगार्डले पनि बाघ देखे । समुदायका संरक्षण कार्यक्रम हेरेर फर्कने क्रममा कर्णालीको भँगालोमा बाघ देखियो । टोलीमा सहभागी धेरैजसोले बाघ देखेछन्, क्याप्रियो खाना खाँदै थिए । हतारहतार जाँदा बाघ त्यहाँबाट हिँडिसकेको थियो । टोलीमा सहभागी एक सदस्यका अनुसार, ‘बाघ नदेख्दा पनि उहाँमा कुनै निराशा देखिएन, सामान्य रूपमा लिनुभयो ।’क्याप्रियो बाघ नहेरी काठमाडौं हुँदै भुटान गएका थिए । पछि उनले एक अन्तार्वार्तामा पनि आफूले बाघ नदेखेको बताएका थिए । नेपालबाट फर्केपछि उनको यात्राबारे धेरै मिडियामा समाचार आयो । त्यसपछि ‘बाघ हेर्न बर्दिया जाने’ भन्ने संस्कृति झनै मौलायो । बाघ संरक्षणकै लागि भनेर क्याप्रियोले नेपालमा करोडौं अनुदान दिए ।...पहिलो र दोस्रो संविधानसभाको चुनावको पर्यवेक्षण गर्न अमेरिकाका पूर्वराष्ट्रपति जिम्मी कार्टर नेपाल आएका थिए । प्रकृतिप्रेमी कार्टर नेपाल आउँदा सधैं जंगल जान्थे र पर्यटन प्रवर्द्धन पनि गरिदिन्थे । सन् १९८५ को भ्रमणमा टाइगर टप्स गए, सन् २००७ मा शिवपुरी, सन् २०१३ मा नागार्जुन र गोदावरी गए । उनको यस्तो भ्रमणले पर्यटन प्रवर्द्धनमा मद्दत गर्‍यो ।...नेपालको जंगल सफारी ‘बाघलाई राइफलले सुट गर्न चितवन जाऔं’ भन्ने विज्ञापनबाट सुरु भएको थियो । जिम एडवार्डले टाइगर टप्सको व्यवस्थापन थालेपछि संरक्षणमा आधारित भएर ‘क्यामराले सुट (कैद) गरौं’ भन्न थालियो । उनकै पहलमा जंगलमा क्यामरा ट्र्याप लगाइयो । जंगल सफारी प्रवर्द्धन हुन थाल्यो ।राणा शासकले सत्ता टिकाउन विदेशीलाई ट्रफी सिकारका लागि नेपाल ल्याउँथे । तत्कालीन राजा महेन्द्र शाहले पनि त्यसको सिको गर्न खोजे । पञ्चायती व्यवस्था लागू गरेपछि बेलायती राजपरिवारलाई लक्ष्य गरेर तराईको जंगलमा ‘ट्रफी हन्टिङ’ नै आयोजना गरे ।टाइगर टप्सले नेपालमा विश्वविख्यात सेलिब्रेटीलाई जंगल ल्याएर उच्च कोटीको पर्यटकीय सेवा प्रदान गर्थ्यो । सफारीका लागि धेरै किसिमका सेलिब्रेटी आउँथे तर अहिले कम हुन थालेको छ । उच्च कोटीका पर्यटक नेपाल आउँदा लाखौं खर्च गर्छन् । उनीहरूसँगै आउने मानिसको संख्या पनि दर्जनभन्दा बढी हुन्छन् । धेरै ठाउँमा जान्छन्, घुम्छन् र मनोरन्जन गरेर फर्कन्छन् । तर त्यो स्तरको अनुभव दिने किसिमको वातावरण निर्माण गर्न सकिएको छैन ।सन् २०१२ पछि जंगलभित्र टाइगर टप्सजस्ता उच्च कोटीको पर्यटकीय सेवा प्रदान गर्ने होटलहरूको नवीकरण रोकिएको छ । संरक्षण क्षेत्र आसपास विभिन्न किसिमका होटल तथा होमस्टे सञ्चालनमा छन् । लगानी पनि बढेको छ । तर जंगल र वन्यजन्तु हेरेर प्राकृतिक अनुभव लिने परिपाटी कम हुन थालेको यस क्षेत्रमा लागेकाहरू बताउँछन् । संरक्षणकर्मी हेमसागर बराल नै भन्छन्, ‘अहिले विभिन्न कम्पनीले करोडौं लगानी गरेर होटल बनाए तर त्यो जंगल गएर लिने अनुभव जस्तो नै भएन ।’संरक्षित क्षेत्र र मध्यवर्ती क्षेत्रमा जिप सफारी बढ्न थालेको छ । अझ बढी सामुदायिक वनहरूमा दिनमा ४० वटाभन्दा बढी जिप प्रवेश गर्ने र निस्कने गर्छन् । जिपबाट वन्यजन्तु हेरेर फर्कने पर्यटन बढ्दो छ । उनीहरू तस्बिर खिचेर सामाजिक सञ्जालमा राख्नमै रमाउँछन् । केही त्यस्ता पर्यटक हुन्छन्, जो छुट्टै फ्लेवर चाहन्छन्, टाइगर टप्सले प्रदान गर्ने जस्तो ।संरक्षित क्षेत्रका जंगल सफारीनेपालका जंगल सफारीका लागि अक्टोबरदेखि मार्चसम्म उपयुक्त मानिन्छ । अहिले सफारीका लागि बढीजसो पर्यटक चितवन, बर्दिया, शुक्लाफाँटा र कोशीमा जान्छन् । बाँके फस्टाउँदो क्रममा छ । हिमालका संरक्षण क्षेत्रहरू ट्रेकिङका लागि प्रख्यात नै छन् । विश्व सम्पदा सूचीमा रहेको चितवनमा घाँसे मैदान, घना जंगल र सिमसारको सम्मिश्रण छ । जीवहरूको विविधिता पनि धेरै छन् । गैंडा, हरिण, बाघ लगायतका जीव हेर्न यो क्षेत्र प्रख्यात छ ।बर्दिया भन्नेबित्तिकै बाघको चर्चा हुन्छ । अहिले कर्णाली र यसका सहायक नदीमा डल्फिन र महाशिर माछा हेर्नका लागि पनि पर्यटन प्रवर्द्धन गर्न सकिने आधारहरू छन् । तर बर्दियालाई बाघले नै तान्ने हो । काठमाडौंबाट नेपालगन्ज र त्यहाँबाट करिब दुई घण्टा सवारी चढेपछि पुगिने यस क्षेत्रमा कम पर्यटक जानुको कारण यातायात सञ्जाल र महँगो भाडादर नै हो ।अफ्रिकामा जस्तो घाँसे मैदानमा वन्यजन्तुको बथान यहाँ देख्न सकिन्छ । सानो क्षेत्रफलमा भएको घाँसे मैदानमा बाह्रसिंगेको ठूलो बथान देख्न पनि देखिन्छ । घना जंगल र सिमसार क्षेत्र यसको अर्को विशेषता हो । चितवन र शुक्ला दुवै घाँसे मैदानमा आश्रित चरा प्रजाति अवलोकनका लागि प्रख्यात छन् । अर्ना, डल्फिन, साइबेरियाबाट आउने घुमन्ते चराका लागि कोशी टप्पु चर्चित छ । सानो क्षेत्रफल भएकाले यहाँ जिप सफारीभन्दा पनि हिँडेरै जंगल सफारीलाई प्रवर्द्धन गर्न एक थरीको जोड छ । तर जंगली हात्तीको त्रासका कारण प्रवर्द्धन हुन सकिरहेको छैन ।संख्याको हिसाबले नेपालमा पर्यटक आउने क्रम बढे पनि सरकारले त्यसबाट अपेक्षित लाभ लिन सकिरहेको छैन । नेपालमा आउने पर्यटकमध्ये ६० प्रतिशतले संरक्षित क्षेत्रको भ्रमण गर्छन् । प्रायः पर्यटक यातायात सुविधा भएको ठाउँमा गएको देखिन्छ । सबैभन्दा बढी भ्रमण शिवपुरी, नागार्जुन र चितवन निकुञ्जमा हुने गर्छ । निकुञ्ज विभागको प्रतिवेदन हेर्ने हो भने आर्थिक वर्ष २०७९/८० मा २ लाख ९२ हजार ३ सय ९२ जनाले चितवन भ्रमण गरे । २३ हजार ५ सय ११ ले बर्दिया, ३ हजार ५ सय २८ ले शुक्लाफाँटा राष्ट्रिय निकुञ्ज र १२ हजार २९ ले कोशीटप्पु वन्यजन्तु आरक्ष भ्रमण गरे ।संरक्षित तथा मध्यवर्ती क्षेत्रमा सञ्चालित जिप सफारीका लागि व्यक्तिले ६ सयदेखि २ हजार रुपैयाँसम्म तिर्छन् । त्यसमा जिपको प्रवेश शुल्क पनि छुट्टै हुन्छ । पैसा खर्च गर्दा पनि वन्यजन्तु देखेनन् भने उनीहरू पुनः सफारीमा जान मान्दैनन् । छोटो गन्तव्यमा पर्यटक बास नबसी फर्कन्छन् ।कोशीमा पनि जंगल सफारी सुरु गरिएको थियो । तर सफल हुन सकेन । जंगल सफारीको व्यवसायीकरणले अझै प्राथमिकता पाउन सकेको छैन । समुदायमा आधारित होमस्टेहरू सञ्चालनमा रहे पनि तिनले विदेशीलाई आकर्षण गर्न सकिरहेका छैनन् । ह्यारी र डि क्याप्रियोजस्ता विश्वविख्यात सेलिब्रेटीलाई ल्याउने र उनीहरूको बसाइ लम्ब्याउने गरी सुविधा र सत्कार दिन सके मुलुककै अर्थतन्त्रमा ठूलो टेवा पुग्न सक्छ ।तस्बिरहरू : डब्लुडब्लुएफ नेपाल"
"टाइगर टप्स : नेपाल चिनायो, नेपालले चिनेन","काठमाडौँ — टाइगर टप्सको आँगनमा उसैगरी उभिएकै छन्– साल, भेल्लर, जामुन, करम र टाँटरीका रूख । जंगली हात्ती ध्रुवे रात–साँझ यिनै रूखको छेउ भएर हिँड्छ । ध्रुवेका दुई ‘केटाकेटी’– ४ वर्षीय कैलाशप्रसाद र ८ वर्षीया रूपकली, टाइगर टप्सका तिनै रूखका सियालमुनि हुर्किरहेका छन् । पुरानो अराजक छविलाई ध्रुवेले अहिले सुधारेको छ ।भूतबंगला प्रतीत हुने टाइगर टप्सअघि कहिलेकाहीँ बाघ देखिन्छ त कहिले कराएको सुनिन्छ । गैंडा, चित्तल, बँदेल, भालु देखिनु नियमितका दृश्य हुन् ।अचेल झ्याउँकिरी र जंगली जनावरका एकोहोरो आवाजबाहेक मान्छेको आवाज हत्तपत्त सुनिँदैन, टाइगर टप्समा । यो त्यही जंगल सफारी लज हो, जहाँ कुनै बेला हर दिन–हर रात म्युजिकल पार्टी हुन्थ्यो ।अब त सुनसान छ— टाइगर टप्स ।झ्याउँकिरीको आवाज सुन्नु दैनिकी बनेको छ, यो भग्नावशेष लज कुरिबसेका हात्ती र माउतेहरूको । अब टाइगर टप्समा केही छैन, सिवाय बितेका दिनहरूको स्वर्ण कथा ! के फेरि फर्केला ती दिन ? लाग्छ– टाइगर टप्स केही पर्खिरहेको छ ।जंगल लजका पुराना संरचना त छन् तर ती पूर्ववत् छैनन् । नेपालको पर्यटन इतिहासको सांस्कृतिक सम्पदा भए पनि मक्किएरै उभिइरहेका ती संरचना लथालिंग छन्, भताभुंग छन् । हिजो सानले उभिएका विशिष्ट डिजाइनका घरहरू भत्केका छन् । हावा–पानी–घाम र धमिराले खाइरहेकै छ, यसका पुराना काठहरू, जो अब कुहिने चरणमा पुगेका छन् । टिनको छानो चुहिएको छ । गाह्रो जीर्ण छ । खर कुहिएर नष्ट भइसक्यो, मान्द्रो धमिराले खाइसक्यो । धमिरा धपाउन मालाथिन पाउडर छर्किनु दैनिकी बनेको छ– टाइगर टप्स कुरुवाको ।सन् १९८५ मा कर्मचारीसँग तत्कालीन अमेरिकी प्रथम महिला हिलारी क्लिन्टन। तस्बिर सौजन्य : टाइगर टप्सती अवशेषमाथि टेकेर टाइगर टप्सका प्रबन्ध निर्देशक ज्याक एडवर्ड ती दिनतिर स्मृति–रमण गरिरहेका छन् । सानो छँदा उनी अक्सर टाइगर टप्स जंगलकै लजमा बस्थे, घना जंगलभित्र घुम्थे– हात्ती सफारीमा । शान्त बगिरहेको राप्तीमा डुंगा सयर गर्थे, नेचर गाइड र हात्तीसारे उनका साथी थिए ।‘वनको मान्छेजस्तै थिएँ म । अहिले पनि लाग्छ– दौडेर पुगूँ र हेरूँ चितवनको त्यही जंगल र बसिरहूँ त्यहीँ,’ ज्याक जंगलको गुल्जार त्यही समय सम्झना गर्छन्, ‘धेरै माया लाग्छ त्यस जंगलको । भग्न टाइगर टप्सअघि पुग्दा थचक्क त्यहीँ बसी रुन मन लाग्छ । सपनामा पनि ती दिन आइरहन्छन् । त्यो सुन्दर ठाउँका सम्झनाहरू उस्तै छन् । टाइगर टप्स परिवारजस्तो थियो, जंगलभित्रै एउटा गाउँजस्तो थियो ।’आफ्नै अन्दाज र हाउभाउमा आफू बाँचेको तिलस्मी संसारको जादुगरी कथा वाचन गर्छ– दक्षिण एसियाकै पहिलो वन्यजन्तु लज टाइगर टप्सले । उबेलाको ब्ल्याक एन्ड ह्वाइट संसारमा नेपालको चिनारी भनेकै सगरमाथा थियो । त्यसपछि विदेशीका लागि नेपाल ‘गोर्खाहरूको देश’ बन्यो ।अनि, टाइगर टप्सका लागि पनि चिनिन थाल्यो– नेपाल । नेपालको पर्यटन उद्योगको ऐतिहासिक पहेलीमा बाँचिरहेको यसको कथा संसारभित्र पसिहेर्दा देखिन्छ– त्यो पुरानो समयका मुग्धकारी दिनहरू । विश्वमै प्रख्यात थोरै नेपाली ब्रान्डमध्ये एक टाइगर टप्स असलमा थियो– निकुञ्जको अँध्यारो जंगलबाट बाहिरी दुनियाँतिर चियाइरहेको समयको साक्षी, जोसँग थिए– केही रुमानी सपना र गुल्जार स्वर्णिम साँझहरू ।टाइगर टप्सको त्यो आनन्दमयी (पछि संकटग्रस्त) जीवन–पोट्रेटले भन्छ– संसारकै ख्यातिप्राप्त पर्यटन गन्तव्यको पहिचान बन्नु कति दुःखद थियो ! सुखहरूको साम्राज्यबाट एउटा ‘सान’ र ‘ब्रान्ड’ कसरी मामुली र सामान्य बन्छ ? त्यो कथा टाइगर टप्समाथि घुमिरहेको समय–चक्रले सुनाउँछ । जीवनमा केवल वैभव होइन, विपत्ति पनि आइरहन्छ भन्छ– टाइगर टप्सको जीवन वृत्तले । मृत टाइगर टप्सको जीवन लीला कारुणिक छ ।टाइगर टप्स स्थापनाको वर्ष सन् १९६४ मा खिचिएको तस्बिर। तस्बिर सौजन्य : टाइगर टप्सनिकुञ्जभित्रको पश्चिम चितवनमा शेष छ– टाइगर टप्सको भग्नावशेष । मानौं यो किनारामा उभिइरहेको एक सीमान्त मान्छे हो, जो असिना–पानी र घामको निरन्तर प्रहारले थिलथिलिएको छ ।पुरानो समय र घना जंगलको कथा भन्ने टाइगर टप्सको त्यस आँगनमा बितेका केही विशिष्ट सुखानुभूति सुरक्षित छन्, मानिसका स्मृतिमा । मान्छेको मस्तिष्कमा टाँस्सिएका केही स्मृति अमूल्य बनिदिन्छन्, जब त्यससँग जोडिएका कुनै महत्त्वपूर्ण पात्र वा वस्तु इतिहासमा छोपिन्छ । अब त्यो तिलस्मी संसार सम्झाउने टाइगर टप्सको ‘सानदार’ समय इतिहासमै छुटिसकेको छ । मान्छेका झैं अँध्यारा–उज्याला, थकान र दुःख छन्– टाइगर टप्सको जीवनमा पनि ।नेपालको पहिलो निकुञ्ज चितवन राष्ट्रिय निकुञ्जमा ४७ वर्ष बिताएका रामप्रित यादवलाई टाइगर टप्स बन्द भएपछि विरक्त लागेको छ । उनलाई जंगल नै आफ्नो ‘घर’ लाग्छ ।‘यो अनकन्टार जंगललाई गुल्जार बनाउने टाइगर टप्स बन्द हुनु अति दुःखलाग्दो घटना हो । वाइल्डलाइफ बिजिनेसको अवधारणा टाइगर टप्सले नै ल्याएको थियो । यसले संसारमा नेपाल चिनाएको थियो, संरक्षणमा निकै काम गरेको थियो र त्यहाँ धेरै नेपालीले काम पनि पाएका थिए,’ रामप्रित भन्छन्, ‘यो लज बन्द भएपछि प्रशस्त पैसा लिएर नेपाल आउने पर्यटक भड्किए । त्यहाँ पुग्दा त्यो सुनसान लाग्छ, दिक्क लाग्छ, दुःख लाग्छ ।’टाइगर टप्सका हात्ती। तस्बिर सौजन्य : टाइगर टप्सअमेरिकी प्रथम महिला हिलारी क्लिन्टनदेखि प्रसिद्ध अभिनेता लियोनार्डो डि क्याप्रियोसम्मले टाइगर टप्स परिक्रमा गरेका थिए । विश्वमा फैलेको यहाँको तरंगबाट विस्मित भएर ती ख्यातिप्राप्त मानिस यहीँ आइपुगेका थिए । इतिहास भन्छ– सन् १९८१ मा भारतकी प्रधानमन्त्री इन्दिरा गान्धीले टाइगर टप्स भ्रमण गरेपछि नै भारतले महसुस गरेको थियो– नेपालबाट जंगल रिसोर्ट व्यवस्थापन सिक्नुपर्छ । त्यसपछि हो, भारतमा जंगल सफारी व्यवसाय फस्टाएको ।टाइगर टप्सको कथा भन्नु एक बेलाको एकलास जंगल चितवनको मात्रै होइन, त्यस समयका धनाढ्य, ‘हाई प्रोफाइल’ र ‘एलिट’ हरूको जीवनशैली पनि सँगै भन्नु हो । टाइगर टप्सको भ्रमण–डायरीमा संसारका प्रख्यात सेलेब्रिटीको लस्कर छ– राजीव गान्धी, सोनिया गान्धी, बेनिजिर भुट्टो, जिम्मी कार्टर, तेन्जिङ नोर्गे, एडमन्ड हिलारी, प्रिन्स फिलिप, प्रिन्सेस एन, मिक जागर, रिंगो स्टार, रोबर्ट रेडफोर्ड, हेनरी किसिन्जर, मार्टिना हिङ्गिस, राजकुमार बर्नहार्ड, जोन जे केनेडी जुनियर, डेभिड एटेनवर्ग, अर्लान्डो ब्लुम, क्यामरुन डियाज, इभा मेन्डिस... ।अभिनेता राजेश हमालले सन् १९८६ नोभेम्बरमा टाइगर टप्समा नेचुरिस्टको ट्रेनिङ लिएका थिए । ‘म २ महिनाजति टाइगर टप्समा नेचुरिस्ट भएर बसेको थिएँ,’ राजेश भन्छन् ।‘वनको मान्छेजस्तै थिएँ म’ भन्ने ज्याक एडवर्डका पिता बेलायतका जिम एडवर्ड थिए– कुनै बेलाका टाइगर टप्सका सञ्चालक, जो ‘साव कार’ चलाएर नेपाल आएका थिए, १९६३ मा । तर, त्यस जंगल लजको विचार बीजारोपण भएको थियो– क्यानडाका जोन कोपम्यानको मस्तिष्कमा ।उनी थिए– साहसिक काम गरिबस्ने मानिस, जो केन्याको हिल्टन होटलमा कुनै बेलाका म्यानेजर थिए । नेपाल आएपछि घना जंगल र जनावरहरूको राजधानी चितवनमा उनको मन अडियो । र, कोपम्यानले अमेरिकाको टेक्सासबाट आएका दुई सिकारी टोडी ली वाइने र हर्ब क्लेइनसँगको पार्टनरसिपमा त्यहाँ जंगल हन्टिङ लज खोले । लज खोल्न उनलाई राजा महेन्द्रले चितवनको जंगलका केही भाग ‘लिज’ मा दिएका थिए ।‘वन्यजन्तुको संरक्षण र टाइगर टप्सको सम्झना’ लेखमा सागरशमशेरले लेखेका छन्, ‘कोपम्यान मार्केटिङको बृहत् अभ्यास लिएर आएका थिए र जंगली जीवजन्तुका नयाँ–पुराना रोचक कथाबाट मान्छेलाई आकर्षित गर्ने कला थियो उनमा ।’खासमा कोपम्यानको कल्पनामा टाइगर टप्सको स्वरूप केन्या र तान्जानियामा पहिल्यै निर्माण भएका सफारी–पार्क र लजहरूकै जस्तो थियो । अफ्रिकन सफारी लज ट्री–टप्सको मोडलमा कोपम्यानले टाइटर टप्सका भवनहरू डिजाइन गरे– अग्ला खम्बा र गोलाकार आकारका छानासहितका झुपडीहरू । सायद बोरिसको ‘याक एन्ड यती’ बारबाट प्रेरित भएर कोपम्यानले मुख्य भोजन र विश्राम कक्षमा ठूलो गोलाकार चुलो स्थापना गरे, जहाँ चिम्नी भुइँतिर झुकेको थियो ।लजका भवन निर्माण गर्न बिहारबाट काठका कारिगर आएका थिए, पूरै भवनमा स्थानीय सामग्री प्रयोग गरिएको थियो । लज सुरु हुँदा जम्मा चार वटा पाहुना कोठा थिए (मार्क लिक्टी/जंगबहादुर कोपसिंह ः जोन कोपम्यान, हन्टिङ एन्ड द ओरिजिन्स अफ एडभेन्चर टुरिजम इन नेपाल) । टाइटर टप्सको श्यामश्वेत दिनका तस्बिरहरूमा बगिरहेको राप्ती, त्यसमाथि जंगल, काला पहाडी भूभाग र अन्नपूर्ण हिमालका चुचुरा छन् । सन् १९६७ मा टाइगर टप्समाथि ‘टाइम’ म्यागेजिनले लेखेको थियो, ‘नयाँ पर्यटक होटलमध्येको सबैभन्दा रोमाञ्चक ।’तर, सन् १९७१ को भारत–पाकिस्तान युद्धको असरले लज छाडेर कोपम्यान भारततिर भासिए । त्यसै साल त्यस लजमा जोडिए जिम एडवर्ड । जिमले आफ्ना मित्र, बाघको चालचलन र सिकारका विज्ञ चार्ल्स (चक) म्याकडुगलसँग मिलेर त्यो लज किने । र, नाम फेरे– टाइगर टप्स, जुन १०० बिघा जमिनमा फैलिएको थियो । तिनै जिम एडवर्डको ०६५ सालमा नेपालमै मृत्यु भयो ।‘छालबाटो’ पुस्तकमा लेखक रमेश भुसालले लेखेका छन्, ‘जिमले त्यस लजलाई सिकार खेल्न होइन, वन्यजन्तु देखाउन प्रयोग गर्ने निधो गरे ।’ त्यही किताबमा टाइगर टप्सबारे जिमका छोरा ज्याकले भनेका छन्– आजकाल मानिस जंगलमा सहर खोज्छन् तर हामी यहाँ जंगल नै देखाउँछौं र सहर बिर्सन अनुरोध गर्छौं । ‘चितवनको पर्यटकीय चिनारी’ किताबका लेखक डा. ढाकाराम सापकोटा भन्छन्, ‘चितवनमा पर्यटन विकासमा पुर्‍याएको सहयोगका दृष्टिले हेर्दा होटल टाइगर टप्सलाई कोसेढुंगा नै मान्नुपर्छ । जंगली जनावर देखाएर पर्यटक तान्ने कुरा कुनै बेला एकादेशको कथा थियो, त्यही कालखण्डमा जंगल पर्यटनको भिजन सुखद थियो ।’नेपालमा ‘ट्रेकिङ’ शब्द नै टाइगर टप्सअन्तर्गतको माउन्टेन ट्राभलले आविष्कार गर्‍यो, कर्णेल जिमी रोबर्ट्स थिए, यस शब्दको जननी । नेपाली पर्यटनमा टाइगर टप्सको अति–विशिष्ट महत्तालाई सबैले स्वीकार गरेका छन् । भनिन्छ, यसकै आँगन हो– एसियाको जंगल सफारी सभ्यताको उद्गम । नदी र जंगल पर्यटनदेखि संरक्षणसम्मका अनेक ज्ञान, थेसिस र अभ्यास रिउ र राप्ती किनारकै टाइगर टप्समा भए । यो लज संसारमै नेपाल चिनाउने ‘चकचकी’ को प्रतीक पनि रह्यो ।६१ वर्ष बितेछ, टाइगर टप्सले पर्यटनको मृदुल चेतना बाँडिरहेको र आत्मकथा वाचन गरिरहेको । टाइगर टप्स पर्यटन इतिहासको सर्वोत्कृष्ट साक्षी हो, जसले आफू उभिएको जंगल र त्यसका पात्रहरूको कथा भन्छ । कुनै बेलाका ती पात्र थिए– राणा र शाह राजाहरू । असलमा जनावरहरूको राजधानी थियो– चितवन, जसलाई राणाहरूले सिकारको मुकाम बनाएका थिए ।जंगबहादुर राणा चितवनमा महिनौं वन–विचरण गर्थे, सिकार गरेरै । त्यसपछिका शासकले पनि चितवनका घना जंगललाई ‘हन्टिङ डेस्टिनेसन’ बनाइरहे । ठीक त्यही समय स्थानीय चेपाङ काँधमा धनुवाण भिरेर महाभारत लेकतिर चरा सिकार गरिहिँड्थे र दनुवार–माझीहरू नारायणी वा राप्तीको भेलमा हेलिन्थे माछा मार्न । एक बेलाको औलोग्रस्त चितवनमा गैंडा चर्ने समथर मैदान छ, महाभारत पर्वतका अग्ला टाकुरा पनि छन् । राजाहरूको दरबार पनि छ ।अनि, छन्– थारू–चेपाङका पुराना समय सम्झाउने छाप्राहरू पनि । मकवानपुरको कुलेखानीबाट बग्दै–बग्दै राप्ती चितवन पुग्छ, जसले चितवन उपत्यकाको पूर्वी भेग सिञ्चित गरेको छ । राप्ती नदी किनारका बस्तीहरूको प्राचीन कथा वाचन गरिरहन्छ– चितवन । पश्चिम चितवनको रिउ नदी किनारमा अवस्थित टाइगर टप्स लजले चाहिँ चितवनको गौरवको कथा सुनाउँछ ।टाइगर टप्स सन् १९६४ मा स्थापना भयो, जति बेला चितवन राष्ट्रिय निकुञ्जको स्थापना भएकै थिएन र राष्ट्रिय निकुञ्ज ऐन बनेकै थिएन । र, त्यो टाइगर टप्स नै थियो, जसले सन् १९७२/७३ मा चितवन राष्ट्रिय निकुञ्ज स्थापना गर्न सरकारलाई सघाएको थियो, संरक्षणकेन्द्रित पर्यटन नीतिहरू बनाएर । राष्ट्रिय निकुञ्ज तथा वन्यजन्तु संरक्षण ऐन (२०२९) र चितवन राष्ट्रिय निकुञ्ज नियमावली (२०३०) अनुसार सरकारी अनुमति लिएर निकुञ्जभित्रै सञ्चालन गरिएको थियो, यो लज ।नेपालको पुरानो वैदेशिक लगानी भएको टाइगर टप्सको मुनाफाबाटै ‘टाइगर टप्स कर्णाली लज’ (बर्दिया), ‘टाइगर टप्स थारू लज’ (नवलपरासी) र ‘टाइगर माउन्टेन लज’ (पोखरा) पनि खोलिएका थिए । यसका सहसंस्थाहरू ‘माउन्टेन ट्राभल नेपाल’ (एसियाकै पहिलो पदयात्रा कम्पनी) र ‘हिमालयन रिभर एक्स्प्लोरेसन’ (नेपालकै पहिलो जलयात्रा/र्‍याफ्टिङ कम्पनी) ले पनि बेग्लै ब्रान्ड बनाएका छन् । चितवन मेघौलीमा प्रत्येक वर्ष विश्व हात्ती–पोलो प्रतियोगिता आयोजना गर्थ्यो टाइगर टप्सले, जुन करोडौं डलर पर्यटन आम्दानीको स्रोत थियो । वार्षिक ८ हजार महँगा पर्यटकको यो प्रिय ‘लोकेसन’ मा २० कोठा र ६० बेड थिए ।यथार्थमा टाइगर टप्स दिगो पर्यटन अवधारणाको प्रवर्तक थियो भन्छन् वातावरणविद् र ‘नेपाल नदी संरक्षण संस्था’ का अध्यक्ष मेघ आले । उनी हिमालयन रिभर एक्स्प्लोरेसनमार्फत टाइगर टप्ससँग जोडिएका थिए, सन् १९८५ मा– ट्रेनी रिभर गाइड भएर । त्यहीँ सिके रिभर गाइडिङ । उनको विचारमा वाइल्ड–लाइफ टुरिज्मलाई संसारैभर टाइगर टप्सले ब्रान्डिङ गर्‍यो । ‘नेपालमा जंगल सफारी नै टाइगर टप्सले आविष्कार गर्‍यो । त्यति ठूलो संस्थालाई सरकारले ध्वस्त पार्‍यो,’ मेघ भन्छन्, ‘टाइगर टप्सले सिकाएको पर्यटनबाटै नेपाल माथि उठ्यो तर माकुराले माउ खाएजस्तो नेपालले टाइगर टप्स नै खाइदियो ।’मेघको स्मृतिमा ती दिनमा टाइगर टप्समा पाहुना भएर जान पर्यटकले ३ वर्षअघि नै बुकिङ भइसक्नुपर्थ्यो र प्रतिव्यक्ति एक रातको ३ सय ५० देखि ४ सय डलरसम्म तिर्नुपर्थ्यो । र, वार्षिक १ करोड रुपैयाँभन्दा बढी रोयल्टी बुझाउँथ्यो टाइगर टप्सले । जंगल लज सञ्चालनमा ३ सयभन्दा बढीलाई रोजगारी दिएको थियो, पूरै समूहभित्र १ हजारभन्दा बढी कर्मचारी थिए ।सन् १९७१ देखि संरक्षणमैत्री पर्यटन अवधारणालाई नेतृत्व गरेको हो– टाइगर टप्सले । ‘वातावरणकेन्द्रित इको–टुरिज्मदेखि उत्तरदायी संरक्षण पर्यटनसम्म यसको योगदान रह्यो,’ मेघ भन्छन् ।२०६९ सालमा चितवन राष्ट्रिय निकुञ्जभित्रको टाइगर टप्स बन्द गरियो– ‘जंगली जनावरको सुरक्षामा ठूलो असर परेको’ निष्कर्ष निकाल्दै । राष्ट्रिय निकुञ्जभित्र होटल/लज सञ्चालन रोक्न सर्वोच्च अदालतमा मुद्दा दायर भएको थियो । त्यसबेला सर्वोच्चको आदेशमा निकुञ्जभित्रका ७ वटा लज बन्द भएका थिए ।लेखक/पत्रकार वसन्त थापाको स्मृतिमा टाइगर टप्स रहस्यमय र तिलस्मी थलो थियो, जुन उसबेलाको भव्य संसार थियो । वाइल्ड–लाइफ पारखीमाझ पहिल्यै यसको प्रख्याति बढेकै थियो । सन् १९७७ फेब्रुअरीमा उनी पहिलो पटक टाइगर टप्स पुगेका थिए, जुन बेला उनी पर्यटनमा प्रवेश गरिसकेका थिए, टुरिस्ट गाइड ट्रेनिङ लिएर । उनले निःशुल्क प्रवेश पाए– टाइगर टप्समा । लजको चुलिएको ख्यातिबाट उनी त्यहाँ पुग्न उत्साहित थिए । जंगलमा पाँचतारे स्तरको लज खुलेको थियो, मान्छेहरूमा कौतूहल र जिज्ञासा भव्य थियो ।काठमाडौंबाट चितवन सोझै सडक सञ्जालमा जोडिएको थिएन । मुग्लिन–नारायणघाट सडक खण्ड बनेको थिएन, टिस्टुङ–पालुङ–हेटौंडा (सात घुम्तीको बाटो) हुँदै पुग्नुपर्थ्यो चितवन वा अर्को थियो हवाईमार्ग– काठमाडौंदेखि भरतपुरसम्म । ती दिन भरतपुर र गोरखामा पनि हवाई सेवा चल्थ्यो ।सन् १९६१ मा बेलायतकी महारानी एलिजाबेथ र राजकुमार फिलिप नेपाल आउँदा चितवन सिकारमा लैजान मेघौलीमा विमानस्थल निर्माण गरिएको थियो । केही विशिष्ट पर्यटक कहिलेकाहीँ तत्कालीन शाही नेपाल वायुसेवाको चार्टर्ड विमानबाट पनि मेघौली पुगिरहन्थे । त्यो थियो– कच्ची चौरको एयरपोर्ट । एयरपोर्टको दक्षिण सालघारीले घेरिएको थियो । एयरपोर्टबाट टुरिस्टलाई हात्तीमा चढाएर टाइगर टप्ससम्म पुर्‍याइन्थ्यो । जिप सेवा पनि सञ्चालनमा थियो । राप्ती नदी तर्नुपर्थ्यो, हात्तीले नै तार्थ्यो, रिउ खोला पनि तर्नुपर्थ्यो ।रिउ खोला किनारमै थियो– टाइगर टप्स । हात्तीले ढाडबाट पर्यटकलाई मचानमा ओराल्थ्यो र मचानबाट भर्‍याङ हुँदै ओर्लिनुपर्थ्यो । टाइगर टप्सको आँगनमा थिए– दुई वटा ठूला लज, एक–एक तलाको । लज–भवनमा काठ र स्थानीय वस्तु प्रशस्तै प्रयोग गरिएको थियो । वसन्त थापाको सम्झनामा ट्वाइलेटमा कम्मोड, तातोपानी, सोलार प्यानल र सावरको सुविधा थियो ।त्यो जंगल बसाइ एडभेन्चर थियो– सुविधाजनक बिछ्यौना, सफासुग्घर पनि । सालको रूख नकाटीकन त्यसलाई लजको एक ‘पार्ट’ बनाइएको थियो– ट्री–टप कोठा, रूख नै भवनको प्रमुख हिस्सा । आँगनबीच ठूलो गोलघर थियो, फुसको छानाले बनाइएको । त्यहीँ थियो– डाइनिङ रुम, रेस्टुरेन्ट र बार, जहाँ राति सानदार जमघट हुन्थ्यो । त्यहीँ थियो– हात्तीसार र झुप्रा कटेज, जहाँ माउते (फनित) बस्थे । जंगल सफारी कि बिहान कि बेलुकी मात्रै चल्थ्यो र बर्खामा बन्द हुन्थ्यो । तीन थरीको जंगल सफारी चल्थ्यो– हात्तीमा, जिपमा र पैदलै ।अरू दुई ठाउँमा पनि बस्ने व्यवस्था थियो– टाइगर टप्स लजमा । एक थियो– ‘टेन्टेड क्याम्प’ । टाइगर टप्सको पूर्वपट्टि जंगलबीच थियो– दुई वटा पलङ र एट्याच बाथरुमसहितको सफारी टेन्ट ।नारायणी नदी किनारमा थियो– सफारी क्याम्प, नारायणीका दुई भँगालो फाटेको ठाउँमा । टाइगर टप्सबाट हिँडेर र राप्ती पुल तरेर त्यो क्याम्प पुगिन्थ्यो । त्यही क्याम्पमा एकै पटक २ वटा बाघ देखेको सम्झना छ वसन्तसँग । त्यहाँ बाघ निम्त्याउन भैंसीको पाडो बाँधेर राखिन्थ्यो मचानमा फोकस लाइटसहित । बिस्तारै बाघ पसेको र पाडोलाई लुछेर खान थालेको दृश्य हेर्न पर्यटकको भीड लाग्थ्यो । पर्यटकहरू अग्लो ठाउँबाट त्यो दृश्य हेर्थे । पाडो बाँध्ने त्यो परिपाटी पछि हट्यो । बाघको आहाराका लागि पाडो राखिएजस्तै चितुवाका लागि बाख्रा राखिन्थ्यो । बाघ कहिले एक सातासम्म पनि आउँदैनथ्यो, कहिले नियमित आउँथ्यो ।हिलारी क्लिन्टन आएर टाइगर टप्समा सुतेको पलङ कसैले वसन्तलाई देखाएको थियो । वसन्तको बुझाइमा संसारमै टाइगर टप्सको भव्यतम् छवि निर्माण हुनुमा नेपालको सांग्रिला–छवि हो । ‘त्यो बेला टाइगर टप्स सञ्चालन गर्नु उच्च चुनौतीको विषय थियो । त्यसको अनौठो र अद्भुत आकर्षण थियो । नेपाल जादुमय आकर्षणको थलो थियो,’ वसन्त भन्छन्, ‘त्यो बेला थोरै पर्यटक मात्रै नेपाल आउँथे, जो धनी थिए र टाइगर टप्स पुग्थे, रमाउँथे ।’यसरी संसारका पैसावाल पर्यटकलाई स्तरीय सफारी सेवा दिने कामको सुरुवात टाइगर टप्सले गर्‍यो । ती पर्यटकलाई उसले बाघ देखायो र बाघ संरक्षणको यात्रामा निरन्तर सहयोगी र सहभागी रह्यो । त्यसअघि नेपालमा बाघ हत्याको शृंखला निरन्तर थियो । सन् १९७२ मा राजा महेन्द्रको मृत्युपछि मात्रै नेपालमा बाघ सिकारमा आधिकारिक प्रतिबन्ध लाग्यो । १९६० को दशकको सुरुवातमा चितवनमा ठूला सिकारहरू भए । फेब्रुअरी १९६१ मा बेलायतकी महारानी एलिजाबेथ र राजकुमार फिलिपको राजकीय भ्रमण क्रममा महेन्द्रले तिनको सम्मान खातिर तराईमा सिकार पार्टीहरू आयोजना गरे ।मार्क लिक्टीले लेखेका छन्, ‘त्यसबेला फिलिप दुविधामा थिए । खेल सिकारको स्पष्ट विरोध गर्ने र वन्यजन्तु संरक्षण संस्थाहरूको प्रमुख सदस्यका रूपमा फिलिप न महेन्द्रको निमन्त्रणा अस्वीकार गर्न सक्थे, न त लोपोन्मुख जनावरलाई मारेकै देख्न सक्थे ।’टाइगर टप्सको आँगनमा निरन्तर बाघ झुल्किइरहने पुरानो समयको रोमाञ्चक कथा लेखेका छन्, हेमन्त मिश्रले ‘श्री ५ को सेवामा’ र ‘बाघको अस्तु’ किताबमा, ‘एउटा औंला बांगो भएको बांगे भाले बाघले दुई वर्षसम्म टाइगर टप्सको पश्चिमपट्टिको ढाक्रे नाला वरिपरिको क्षेत्रमा प्रभुत्व जमाएको थियो, ऊ त्यहाँ दुइटा बघिनीसित बस्थ्यो । सन् १९८४ को अन्त्यतिर बांगेको शासित क्षेत्रलाई अर्को नयाँ बाघले अतिक्रमण गर्‍यो ।’रामसिंह गुरुङ (६३) टाइगर टप्सका प्रशासन प्रमुख हुन्, जो अहिलेको भग्नावशेष कुरिबस्छन्, चार दशकदेखि टाइगर टप्समा काम गरिरहेका छन् । सन् १९९५ को अप्रिल १ मा हिलारी क्लिन्टन टाइगर टप्स भ्रमणमा आउँदा रामसिंह यहीँ थिए । उनैले मेघौली एयरपोर्टबाट ड्राइभमा र राप्तीमा डुंगा चढाएर हिलारीलाई रिउ खोला किनारको टाइगर टप्स पुर्‍याएका थिए ।३० जनाको समूहमा आएकी उनी २ रात, ३ दिन त्यस लजमा बसिन्, हात्ती सफारी गरिन्, लजका सञ्चालक जिम एडवर्डसँगै जंगल ड्राइभ गरिन्, टेनी क्याम्प गइन् र नारायणीमा बोटिङ गरिन् । हिलारीसँग खिचेका फोटाहरू अहिले पनि हेर्छन् र ती दिनतिर फर्किन्छन् रामसिंह । ‘हिलारी सरल र सबैसँग मिल्ने स्वभावकी थिइन्,’ रामसिंह भन्छन्, ‘शान्त जंगलमा आनन्द लिइन् उनले ।’ राजा वीरेन्द्र, ज्ञानेन्द्र, दीपेन्द्रलाई पनि रामसिंहले देखे टाइगर टप्समा ।‘हरेक रात पार्टी हुन्थ्यो, अब त यो सुनसान छ । झ्याउँकिरी र जंगलको आवाज सुनेरै दिन काट्नुपर्छ, ती दिन सम्झेर र अहिलेको अवस्था देखेर विरक्त लाग्छ,’ रामसिंह भन्छन्, ‘ती दिन फर्किए हुन्थ्यो भन्ने लाग्छ । त्यो रौनक अब त केही पनि बाँकी छैन ।’लज बन्द भएपछि अर्थात् ०६९ देखि यहाँ १३ जना कुरुवा छन् । हात्तीलाई घाँस–पानी गर्दै तिनको दिन बित्छ । टाइगर टप्सकै ४ वटा हात्ती रेखदेख गर्ने ८ जना छन्– जगत मगर, गुनबहादुर कुमार, रामबहादुर बोटे, शक्ति कुमालहरू । सफारी बिलकुल बन्द छ ।टाइगर टप्सका पूर्वमेनेजर डीबी चौधरीले सन् १९९८ देखि २००६ सम्म क्याम्प इन्चार्ज भएर काम गरे । उनको विचारमा टाइगर टप्सले वातावरण संरक्षणमा ठूलो योगदान पुर्‍यायो । ‘जनावरलाई डिस्टर्ब नगरी तिनलाई हेर्न, तीसँग दूरी बनाउन पर्यटकले यहाँबाट सिके,’ उनी भन्छन्, ‘घुम्न कहाँ जाने भन्ने प्रश्नमा पर्यटकले नेपाल भन्दैनथे, टाइगर टप्स भन्थे ।’सन् १९९० सम्म टाइगर टप्सको निर्देशक तथा लगानीकर्ता पनि थिए– लेखक सागरशमशेर । त्यो समय उनका लागि एक अद्वितीय अनुभव थियो । ‘टाइगर टप्स र चितवन निकुञ्जको धुन मेरा लागि बेग्लै र सुन्दर थियो । त्यो लजमा बसेर सन–सेट हेर्दा स्वर्गमा छु भन्ने अनुभूति हुन्थ्यो,’ सागर भन्छन्, ‘टाइटर टप्स भग्नावशेष भएपछि पनि हेर्न गएँ, रुन मन लाग्यो । नेपालको त्यस्तो सम्पत्तिलाई हामी आफैंले बिगार्‍यौं । टाइगर टप्सले पर्यटन मात्रै होइन, वातावरण संरक्षणमा पनि उल्लेखनीय योगदान गरेको थियो । आज चितवन निकुञ्जभित्र टाइगर टप्ससरह जिम्मेवार केही लजहरू जीवित रहेको भए त्यो ठाउँ तस्करहरूका लागि स्वर्ग बन्ने थिएन ।’जंगलको झ्याङमा राति एकनास कराइरहेका झ्याउँकिरीका आवाज रामसिंहलाई टाइगर टप्सकै दुःखका गीतझैं लाग्छ । र, ती रात–साँझ मात्र मौन लाग्छ ।अनेकौं रमाइला सम्झना र कथाहरू बोकेर बाँचिरहेको भग्नावशेष टाइगर टप्सले नेपाललाई संसारमा चिनायो तर नेपालले उसलाई चिनेन । टाइगर टप्स आउँदो पुस्तालाई पर्यटन–संस्कृति सिकाउने स्कुल हो, जसको भग्न स्वरूपलाई आँधीबेहरीमय वर्षाले दिन–रातै प्रहार गरिरहेकै छ, जसरी यसलाई व्यवस्थाले प्रहार गर्‍यो । टाइगर टप्स आज संघर्ष, सुख र दुःख बोकेर उँघिरहेको खण्डहर भएको छ, जसले कुनै समयको सुन्दर सुदूर अतीतलाई सम्झाइरहेको छ ।‘धनी ग्राहकले नेपाल भ्रमण गर्न छाडे’ज्याक एड्वर्ड, प्रबन्ध निर्देशक, टाइगर टप्स लजटाइगर टप्सले चितवन निकुञ्जभित्र कसरी स्थान पायो ?टाइगर टप्स जंगल लज सन् १९६४ मा स्थापना भएको थियो, जसमा दुई अमेरिकी सिकारीले पर्यटन उद्योगमा नेपालको पहिलो विदेशी लगानी कम्पनीहरूमध्ये एकका रूपमा स्थापना गरेका थिए । राष्ट्रिय निकुञ्ज बन्नुभन्दा धेरै अघि यो होटल चितवनको जंगलमा निर्माण गरिएको थियो ।मेरा बुबा जिम एडवर्ड, जो पहिलो पटक सन् १९६२ मा नेपाल आएका थिए । उनले १९७१ मा अमेरिकीबाट कम्पनी खरिद गरेका थिए । कम्पनीमा खराब व्यवस्थापन थियो, जसले गर्दा घाटामा देखिन्थ्यो । मेरा बुबाले जनावरहरूको सिकार गर्नु उचित देखेनन् तत्पश्चात् वन्यजन्तु अवलोकनमा मात्रै ध्यान केन्द्रित गर्ने निर्णय गरे । टाइगर टप्सले १९७३ मा चितवन राष्ट्रिय निकुञ्जको स्थापनाकालमा ठूलो संलग्नता देखाएको थियो र सरकारलाई संरक्षणमा केन्द्रित रहने पर्यटन अभ्यासका नीति बनाउन पनि मद्दत गर्‍यो ।सरकारले महसुस गर्‍यो कि पर्यटन प्रवर्द्धन हुनुमा राष्ट्रिय निकुञ्जको सही व्यवस्थापन हो, आम्दानी र प्रवर्द्धनको महत्त्वपूर्ण हिस्सा हो । थुप्रै अफ्रिकी देशले धनी पर्यटक आकर्षित गर्न ‘लिज मोडेल’ अपनाएका थिए जबकि जनावरलाई बाधा नपुगोस् भनेर पार्कमा प्रवेश गर्ने मानिसको संख्या सीमित गरिएको थियो । ‘लिज मोडेल’ निकुञ्जका जंगलभित्र थोरै संख्यामा होटल निर्माण गर्न र निजी सफारी सञ्चालन गर्न सकिने भन्ने हो । यो मोडेल अफ्रिकामा धेरै सफल भएको पाइन्छ ।मेरो बुबाले नेपालका लागि यो नीति अपनाउन सरकारलाई मनाए । सरकारले मेरो बुबाको कुरा सुन्यो र विश्वस्त भयो । अन्तत : टाइगर टप्सलाई राष्ट्रिय निकुञ्जभित्र सञ्चालन जारी राख्न अनुमति दियो, जस अर्थमा नेपाल एसियामै यो अवधारणा अपनाउने पहिलो देश बन्यो । भारत, थाइल्यान्ड र अन्य लोकप्रिय पर्यटनको गन्तव्य मानिएका देशभन्दा अगाडि बढ्यो नेपाल । ४० वर्षसम्म नेपालमा यो सफल मोडेल बन्न पुग्यो । सन् २०१२ मा टाइगर टप्स बन्द भयो ।वन्यजन्तु संरक्षणमा टाइगर टप्सको भूमिका के छ ?कसैले तर्क गर्न सक्छन्, टाइगर टप्सले वन्यजन्तु संरक्षणमा केन्द्रित दिगो पर्यटनको अवधारणा स्थापित गर्ने एक अग्रणी भूमिका निर्वाह गर्‍यो । सन् १९७१ तिर नेपालमा कसैले पनि पर्यटन उद्योग र वातावरण संरक्षणबारे सोचिरहेका थिएनन् । मेरो बुबा र उनका व्यापारिक साझेदार चक म्याकडुगलले पाहुनाहरूलाई सफारीमा लैजाँदा जंगलको संरक्षणमा ध्यान केन्द्रित गर्ने निर्णय गरे । उनीहरूले कोठाको संख्या सीमित गरे, जसमा फोहोर व्यवस्थापनमा ध्यान केन्द्रित थियो ।चितवनका जनावर जोगाउन धेरै अनुसन्धान र संरक्षण परियोजना सुरु गरे । टाइगर टप्सले १९७४ मा पहिलो दीर्घकालीन बाघ अनुगमन परियोजना सुरु गरेको थियो, जुन आफैंमा गर्वको विषय हो । त्यो पहल आज पनि चलिरहेकै छ । टाइगर टप्सले पहिलो घडियाल प्रजनन परियोजना स्थापना गर्न र गैंडा संरक्षणका लागि घाँसे मैदान व्यवस्थापन गर्ने प्रयास गर्‍यो । चोरी–सिकारीविरोधी पुरस्कार योजना र सिकार रोक्न गुप्तचर योजना सुरु गर्न थालियो । टाइगर टप्सले राष्ट्रिय निकुञ्ज विभागसँगै स्मिथसोनियन इन्स्टिच्युट, डब्लूडब्लूई, जेढएसललगायत अन्य अग्रणी संरक्षण संस्थासँग हातेमालो गरेर काम गर्‍यो ।त्यसै समयदेखि टाइगर टप्सले वातावरणीय व्यवस्थापन, सफारी सञ्चालन, फोहोर व्यवस्थापन, आदिसम्बन्धी नीतिहरू लेखेको छ । अन्तर्राष्ट्रिय सरकारलाई पर्यटनको संरक्षणका लागि उत्कृष्ट अभ्यास थालनी गर्न सल्लाह दिएको छ । टाइगर टप्सले ३ सय न्दा बढी मानिसलाई रोजगारी प्रदान गरेर समुदायलाई मद्दत गरेको थियो । यसअन्तर्गतका कम्पनीहरूमा १ हजारभन्दा बढी मानिस रोजगार थिए ।प्रायः कर्मचारी मेघौली, माडी र अमलटारी नजिकैका गरिब गाउँबाट आएका थिए । हामीले गाउँहरूमा इनार, कुवा निर्माण जस्ता पूर्वाधारमा पनि लगानी गरेका थियौं । अमलटारीमा एउटा परोपकारी विद्यालय सुरु गर्‍यौं, जुन आज पनि चलिरहेकै छ । टाइगर टप्सले चितवनमा सुरु गरेको पर्यटन उद्योगकै कारण आज यी गाउँहरू समृद्ध छन् ।टाइगर टप्सलाई निकुञ्जबाहिर निकाल्ने सरकारको निर्णयलाई कसरी लिनुहुन्छ ?२०१२ मा सरकारले नेपालमा ‘लिज मोडेल’ बन्द गर्ने निर्णय गर्‍यो । बन्द भएपछि टिकट काट्ने मोडेल अपनाएको छ, जसमा आगन्तुकको संख्यामा कुनै प्रतिबन्ध छैन । प्रत्येक पर्यटकले धेरै/थोरै रकम तिर्ने गर्छन् । चितवनमा अहिले धेरै सवारी साधन छन्, प्रायः जनावर वरिपरि नै भीड हुन्छ ।पार्कभित्र फोहोर फ्याँकिन्छ । पार्कभित्र को प्रवेश गरिरहेको छ ? त्यसको निगरानी गर्न अहिले गाह्रो छ । जनावर–सिकार अझै चलेकै छ, तर टाइगर टप्स जस्ता होटलले थप सुरक्षा प्रदान गरेकाले निगरानी कम प्रभावकारी भएको थियो । भारतीय राष्ट्रिय निकुञ्जमा धेरै भिडियो र तस्बिर छन्, जहाँ बाघलाई घेरेर २० भन्दा बढी सवारी साधनले ठूलो तनाव दिने गरेका छन् । चितवनमा पनि चाँडै त्यस्तै अवस्था आउने देख्छु, जुन दुःखद हो । तर, टाइगर टप्स बन्द भएपछि धनी ग्राहकले नेपाल भ्रमण गर्नै छाडे ।निकुञ्जभित्र फेरि टाइगर टप्स स्थापना गर्ने योजना छ ?हामीलाई लाग्छ, २०१२ मा सरकारले गरेको निर्णय गलत थियो । मलाई अझै विश्वास छ, सरकारले त्यो गल्ती पक्कै महसुस गरेको छ र सच्याउन खोजिरहेको छ । हालैको बजेटमा उच्चस्तरीय पर्यटन प्रवर्द्धनमा फेरि ध्यान केन्द्रित गराएको प्रस्ताव छ । संरक्षित क्षेत्रभित्र होटल भाडामा उपलब्ध गराउने सम्भावना प्रबल छ । दिगो तरिकाले कानुनअनुरूप मापदण्ड बनाई सीमित संख्यामा पारिस्थितिक पर्यटनमा होटल केन्द्रित भए यसलाई सरकारको सकारात्मक कदम मानिन्छ । टाइगर टप्स फेरि खोल्न इच्छुक छु ।१३ वर्षमा हामीले मुख्य होटल संरचनालाई सुरक्षित राख्ने प्रयास गरेका छौं । राष्ट्रिय निकुञ्ज विभाग र सेनालाई चोरी–सिकारीविरोधी, घाँसे मैदान व्यवस्थापन, वन्यजन्तु अनुगमन र परोपकारी परियोजना सञ्चालन गर्न भनेका छौं । हामी त्यो प्रतिष्ठित होटल फेरि सुरु गर्न सक्छौं, जसले नेपाललाई एसियामा वन्यजन्तु पर्यटन उद्योगको शीर्षमा फर्काउन मद्दत गर्नेछ ।बुबा जिम र टाइगर टप्सबारेका सम्झना सुनाइदिनुस् न !सन् २००९ मा मेरो बुबाको निधन हुनुअघि उहाँले मलाई भन्नुभएको थियो– संसारको सबैभन्दा सुन्दर देशमा मर्न पाउँदा म खुसी छु । यदि मेरो बुबा अझै जीवित हुनुहुन्थ्यो भने उहाँ अहिले पनि त्यही कुरा भन्नुहुन्थ्यो । बुबाको सबैभन्दा राम्रो सम्झना टाइगर टप्स मात्र होइन, विगतका ६० देखि ८० को दशकमा नेपालको तराईमा गरेका साहसिक कार्यहरू पनि हुन् । चाहे त्यो चितवन, नवलपरासी, पोखरा र बर्दियामा लजहरू निर्माण होस् वा त्रिशूली र कर्णाली नदीमा माछा मार्ने र र्‍याफ्टिङ गर्ने होस् । उहाँले सम्पूर्ण देशलाई ठूलो उत्साहका साथ अन्वेषण गर्नुभएको छ ।उहाँ नेपाली जनतालाई आफूभन्दा बढी माया गर्नु हुन्थ्यो । मेरो सबैभन्दा ठूलो सम्झना टाइगर टप्स जंगल लजमा बाल्यकाल बिताउनु हो । म काठमाडौंभन्दा जंगलमा बढी सहज अनुभूत गर्थे । राष्ट्रिय निकुञ्जभित्र सफारीमा जानु, हाम्रा हात्तीहरूसँग समय बिताउनु वा कर्मचारीबाट वन्यजन्तुबारे सिक्नु मेरा सबैभन्दा ठूला सम्झना हुन् । आज पनि म जंगलभित्र सकेसम्म धेरै समय बिताउने गर्छु ।मेरो परिवारका लागि ३० देखि ४० वर्षभन्दा बढी समयदेखि काम गरेका धेरै बफादार कर्मचारीसँग मेरो राम्रो सम्बन्ध बन्यो । हाम्रो परिवार त्यहाँका स्थानीय मानिसप्रति सदा ऋणी छ, जसले टाइगर टप्सलाई एसियाको सबैभन्दा प्रमुख वन्यजन्तु लजका रूपमा विकास गर्न मद्दत गरे । मेघौली विमानस्थलमा अवतरण गर्नु र हात्ती पोलो खेल्नु मेरो अविस्मरणीय क्षण थियो ।टाइगर टप्समा आएका विदेशी राष्ट्रप्रमुख र अन्य आगन्तुकका केही विशेष सम्झना छन् ?टाइगर टप्स विश्वव्यापी रूपमै मान्यता प्राप्त ब्रान्डमध्ये एक हो । धेरै विशिष्ट पाहुनाले यहाँ भ्रमण गरेका थिए । मलाई याद छ, भारतीय प्रधानमन्त्री राजीव गान्धी, अमेरिकी प्रथम महिला हिलारी क्लिन्टन, राजकुमार फिलिप, संयुक्त अधिराज्यकी राजकुमारी एनीले वर्षौंदेखि फरक–फरक समयमा टाइगर टप्स भ्रमण गरेका थिए । अन्तर्राष्ट्रिय सेलिब्रेटीहरूमा मिक जागर, रिंगो स्टार, लियोनार्डो डि क्याप्रियो, ओर्लान्डो ब्लुमहरूसमेत भ्रमणमा आए । नेपालमा हामी प्रायः शाही परिवार र प्रधानमन्त्रीहरूलाई टाइगर टप्समा स्वागत गर्थ्यौं ।"
इनर मंगोलियाको समृद्ध कथा,"के तपाईंहरूमध्ये कसैले यसअघि इनर मंगोलिया भ्रमण गर्नुभएको छ ? यदि छैन भने, कस्तो होला भन्ने कल्पना गर्नुहुन्छ ?’ चाइना डिप्लोमेसी एसोसियसनका अध्यक्ष वु हाङलाङले औपचारिक भाषणको बीचमै यस्तो प्रश्न तेर्स्याएर केही सेकेन्ड ‘पज’ लिए ।गत मे महिनाको दोस्रो साता विश्वका २३ देशका कम्तीमा हामी दुई दर्जन पत्रकार चाइना डिप्लोमेसी एसोसियन र चिनियाँ मिडिया कम्पनी ग्लोबल टाइम्सको निम्तोमा इनर मंगोलिया घुम्न राजधानी होहट पुगेका थियौं । त्यसक्रममा आयोजित औपचारिक स्वागत कार्यक्रममा वु हाङलाङ बोल्दै थिए । लामै ‘पज’ लिएर जवाफका लागि उनले पत्रकारतर्फ हेरिरहे । जवाफ नआएपछि भने, ‘तपाईंहरूमध्ये कसैको मनमा इनर मंगोलिया उजाड, पिछडिएको वा टाढाको सहर भन्ने चित्र छ भने यो भ्रमणले तपाईंहरूको त्यो इम्प्रेसन भ्रम भएको पुष्टि गर्नेछ ।’उनले यति भनेपछि चाहिँ एक जना पत्रकारले जवाफ फर्काए, ‘म त्यस्तो भ्रम लिएर होइन कि, मनोरम घाँसे मैदानहरूको सहर हेर्न आएको हुँ ।’त्यसपछि वु हाङलाङ मुस्कुराए । र, थपे, ‘इनर मंगोलिया चिनियाँ सभ्यताको एउटा महत्त्वपूर्ण भाग हो, जहाँ घाँसे मैदान र कृषि सभ्यताहरू एकअर्कासँग घुलमिल भएका छन् । विशाल घाँसे मैदानहरूमा घोडा, गाईबस्तु र भेडाका बथानहरूको दृश्य हेर्न लायककै हुन्छ ।’ चिनियाँहरू न्यानो आतिथ्य सत्कारका लागि प्रख्यात छन् । र, अचेल उनीहरू आफ्ना उपलब्धि र सफलताका कथाहरू बाहिरियासँग बाँड्न पनि उत्तिकै उत्साहित हुन्छन् । यस मानेमा वु हाङलाङको उत्साह स्वाभाविकै थियो । यद्यपि, उनी केही बढी नै हौसिएका थिए । कारण, धेरैजसो समय बेइजिङ बस्ने यी उच्चपदस्थ चिनियाँ अधिकारीको यो गृहनगर थियो । उनी इनर मंगोलियाको उलानकाबका बासिन्दा हुन् । स्वागत कार्यक्रम सकिएपछि भन्दै थिए, ‘यस पटक विदेशी सञ्चारकर्मी साथीहरूसँग म आफ्नै सहर घुम्दै छु । त्यसकारण पनि म उत्साहित छु र यो मेरा लागि नयाँ अनुभव हुनेछ ।’उही सहरका बासिन्दा हाङलाङ त नयाँ अनुभव लिँदै थिए भने मजस्ता बाहिरियाका लागि समृद्धिको उकालो उक्लिरहेको इनर मंगोलिया यात्रा नौलो हुने नै भयो । नौलोपनको त्यो अनुभूति भ्रमणको पहिलो दिनबाटै गरियो, जब पुगियो– होहटस्थित ‘यिली मोडर्न इन्टेलिजेन्ट हेल्थ भ्याली’ ।यिली मोर्डन इन्टेलिजेन्ट हेल्थ भ्याली होहटको त्यो महत्त्वाकांक्षी परियोजना रहेछ, जसले दूध उत्पादनमा ठूलै फड्को मारेछ । विश्वमै उम्दा डेरी कम्पनीमध्ये होहटका दुई दूध डेरीहरू यिली र मेन्ग्निउ पनि पर्दा रहेछन् । यिली मोर्डन इन्टेलिजेन्ट हेल्ट भ्याली अन्तर्गतको राष्ट्रिय प्रविधि नवप्रवर्तन केन्द्र (नेसनल सेन्टर अफ टेक्नोलोजी इनोभेसन) का महाप्रबन्धक जियानले बताए अनुसार, दक्षिणपूर्वी एसियाली बजारमा दबदबा भएको प्रख्यात डेरी यिलीले दूध, दही, चिजलगायत एक हजारभन्दा बढी प्रकारका दुग्धजन्य उत्पादन गर्ने गर्छ । त्यहाँ पुग्दा मेरा लागि नौलो, मुख्य आकर्षण र हाइलाइट्स थियो– दुग्ध उत्पादनहरू आर्टिफिसियल इन्टेलिजेन्स (एआई)को प्रयोगबाट भइरहेका थिए । गाईपालन, त्यसबाट दुग्ध उत्पादन, प्रशोधन अनि प्याकेजिङका काममा एआई रोबोटको प्रयोग कृषि र पशुपालनमा प्रविधिको उच्चतम प्रयोगको अनुपम उदारहण थियो ।एक हजारभन्दा बढी दूधजन्य उत्पादन गर्न कति गाई पाल्नुपर्छ होला ? जिज्ञासाले भरिएर मैले महाप्रबन्धक जियानलाई सोधेँ, यिली दुग्ध उत्पादन कम्पनीका आफ्नै गाईहरू पनि छन् ? छन् भने कति छन् ? उनले अनुमानित दस लाख गाईहरू होहटका विभिन्न फर्महरूमा रहेको बताए । फर्महरूमा प्रत्यक्ष गाईपालन हेर्ने अवसर त मिलेन । तर, यिली दुग्ध उत्पादन कारखाना अवलोकनका क्रममा एउटा भिडियो देखाइएको थियो, जहाँ हजारौंको संख्यामा फार्ममा पालिएका गाई थिए । तिनका टाट्नाहरूमा स्वचालित रोबटहरूको सहयोगबाट दाना–पानी राखिँदो रहेछ र तिनको भकारो पनि सफा गरिँदो रहेछ ।गाईपालन, त्यसबाट दूध निकाल्नु, संकलन, प्रशोधन हुँदै प्याकेजिङसम्मका काममा जसरी प्रविधिको उच्चतम प्रयोग भएको ‘यिली मोडर्न इन्टेलिजेन्ट हेल्थ भ्याली’ मा देखियो, त्यो अद्भुत थियो । जियान भन्छन्, ‘यो महत्त्वाकांक्षी परियोजनाले दुग्ध उद्योगभित्र पूर्ण शृङ्खला विकासलाई बढावा दिने, स्मार्ट सिटी इनिसियटिभ्सहरूलाई सशक्त बनाउँदै अत्याधुनिक डिटिजल आविष्कारहरूको लाभ उठाउने कुरामा केन्द्रित छ ।’ उनले अझ थपे, ‘प्राविधिक प्रगतिहरूसँग ग्रिन इनिसियटिभ्समार्फत होहटले दिगो र एकीकृत मोडल स्थापनाको लक्ष्य राखेको छ । अब हाम्रो यात्रा विश्वकै सबैभन्दा उम्दा डेरी उत्पादन कम्पनी बन्न हो र हामी ‘डेरी सिलिकन भ्याली’ निर्माणको अवधारणामा बढेका छौं ।’ उनका अनुसार, यो परियोजनाले आगामी दिनमा आर्थिक, सामाजिक लाभहरू बढाउँदै सन् २०३५ सम्ममा थप साढे तीन लाख मानिसलाई रोजगारी दिने लक्ष्य राखेको छ ।इनर मंगोलियाको राजधानी होहट भ्रमणको दोस्रो दिन अलि चापाचाप छ । कारण, कम्तीमा ५ भिन्न ठाउँ घुमाउने योजनामा छन् आयोजक । भाषा अनुवादक आइरिस ठाउँहरूबारे जानकारी दिन तयार भइसकेकी छिन् । उनले सहरको परिचय दिँदै भनिन्, ‘चीनको यो उत्तरी प्रान्त इनर मंगोलियाको राजधानी होहट नीलो र हरियो रंगहरूको सम्मिश्रण हो । ‘खुलेको नीलो आकाश र निख्खर हरिया घाँसे मैदानले यो सहरको सौन्दर्यलाई जीवन्त बनाएको छ,’ आइरिसले भनिन्, ‘तपार्इं हाम्रो होहटलाई नीलो सहर पनि भन्न सक्नुहुन्छ ।’अघिल्लो दिन चिनियाँहरू होहटलाई ‘दूधको राजधानी’ भनिरहेका थिए । सायद यसका धेरै विशेषता भएकाले होला, आज ‘नीलो सहर’ भन्दै छन् । नीलो सहरको मनोरम अनुभूति लिन हामी पुग्यौं, चिलेचुआन घाँसे मैदान । यो घाँसे मैदान होहट सहरको बाओहेशाओ टाउनको येमातु गाउँमा छ । सहरबाट सबैभन्दा नजिकको यो घाँसे मैदानलाई ‘नीलो सहर पछाडिको बगैंचा’ पनि भनिँदो रहेछ । यहाँको मुख्य विशेषता हो– विशाल हरियाली चरन क्षेत्रको अवलोकन । ‘अरू याममा त यहाँ धेरै घोडा, भेडा र अरू पशुपालनको ठूलै लर्को देखिन्थ्यो । सायद यो मौसममा कम हुने रहेछ,’ आइरिसले भनिन् । चरन क्षेत्रमा दुई–चार घोडा चरेको मात्रै देखियो, त्यस दिन ।त्यसपछि पुगियो– ‘एम ग्रास’ । झट्ट नाम सुन्दा अर्को घाँसे मैदान भन्ने लागेको थियो । तर, रहेछ– उच्च गुणस्तरका घाँसको बीउ उत्पादन गर्ने कार्यालय । यसले उच्च गुणस्तरका घाँसका बीउ उत्पादन गर्ने र नवीन प्राविधिक सेवा दिने रहेछ । एम ग्रासले राष्ट्रिय वन तथा घाँसे मैदान प्रशासन र त्यसअन्तर्गत हावा कटान र मरुभूमीकरण नियन्त्रणका लागि राष्ट्रिय इन्जिनियरिङ प्रविधि अनुसन्धान केन्द्रसँगको सहकार्यमा काम गर्ने सम्बद्ध अधिकारीले जानकारी दिए । त्यस्तै यसले कृषि तथा ग्रामीण मामिला मन्त्रालयअन्तर्गत कृषि चरण इकोटोनमा खेती गरिएको भूमि उर्वरता संरक्षण र सुधारका लागि प्रयोगशालासहित ३० भन्दा बढी राष्ट्रिय, तर प्रान्तीय वैज्ञानिक असन्धाना प्लेटफर्महरू सञ्चालन गर्ने रहेछ । ७० भन्दा बढी अनुसन्धान संस्थान, विश्वविद्यालय र उद्यमसँग सहकार्यमा राष्ट्रिय घाँस उद्योग नवप्रवर्द्धन केन्द्रको स्थापना पनि गरेको छ ।नयाँ–नयाँ प्रजातिका घाँसको अध्ययन–अनुसन्धान गर्न चीनले गरेको संस्थागत प्रयास र त्यसका उपलब्धि बुझिसकेपछि हाम्रो अर्को गन्तव्य बन्यो, होहट अन्तराष्ट्रिय मूर्तिकला पार्क । यो पार्कले वास्तुकला र प्रकृतिको सामञ्जयस्यपूर्ण संयोजनमार्फत उत्तरी सीमान्त संस्कृतिको सारलाई मूर्तरूप दिइरहेको बताए, पार्कसँग सम्बद्ध अर्का एक चिनियाँ अधिकारीले । उनले भने, ‘पार्कमा राखिएका यी वास्तुकलाका डिजाइनले सोचविचारपूर्वक प्राकृतिक भूभागमा अनुकूलन गर्छ । निर्मित संरचनाहरू वरपरको परिदृश्यबीच एक निर्बाध बन्धन सिर्जना गर्छ ।’ निख्खर हरियाली देखिने यो पार्क ३७ हजार वर्ग मिटरमा फैलिएको छ । पार्कमा रहेका भवनहरूमा घाँसको छानाहरू यसरी सजाइएको छ, मानौं ती घाँसे–मैदान नै हुन् । टाढाबाट हेर्दा भवनहरू घाँसे मैदानको प्राकृतिक विस्तारको रूपझैं लाग्छन् । दोस्रो दिन भ्रमणका क्रममा पुगिएको युङगु अन्वेषण पोर्ट र इनर मंगोलिया डाटा सेन्टरमा प्रविधिको उच्चतम अभ्यासका नमुनाहरू हेर्न अवसर मिल्यो ।युङगु अन्वेषण पोर्ट होरिन्जर नयाँ क्षेत्रभित्र डाटा टाउनको मुटुमा अवस्थित एउटा आकर्षक डिजिटल प्रदर्शनी स्थल हो । ८ हजार वर्गमिटरको विशाल क्षेत्रफल ओगटेको यो भविष्यवादी बन्दरगाहले इमर्सिभ अनुभवहरू र डिजिटल पर्यटनमार्फत एयरोस्पेस र राष्ट्रिय रक्षासहित विभिन्न क्षेत्रको हाइलाइट गर्छ । संस्कृति र प्रविधिको अन्तरसम्बन्धले कसरी गतिशील शैक्षिक अवसर सर्जना गरिरहेको छ र उपभोक्ता अनुभवलाई समृद्ध बनाउँदै छ भन्ने अवलोकन गरिरहेका थिए पत्रकारहरू । त्यस्तै इनर मंगोलिया डाटा एक्सचेन्ज सेन्टर सरकार अनुमोदित डाटा ट्रेनिङ प्लेटफर्म हो । उक्त कम्पनीका एक अधिकारी भन्छन्, ‘यसले डाटा रजिस्ट्रर, त्यसको व्यापार र कम्प्युटिङ स्रोत लेनदेन जस्ता सेवाहरू प्रवाह गरेर डिजिटल अर्थतन्त्रलाई बढावा दिइरहेको छ । यसले नवप्रवर्तनलाई इन्धन दिइरहेको छ ।’होहटपछिको अर्को गन्तव्य थियो, उलानकाब, जो चाइना डिप्लोमेसी एसोसियसनका अध्यक्ष वु हाङलाङको गृहनगर पनि थियो । यो इनर मंगोलियाको राजधानी होहटसँग जोडिएको अर्को जिल्ला हो । स्वच्छ, सफा मात्रै होइन, खाद्य सुरक्षाका दृष्टिले पनि पुरस्कृत भएको यो जिल्लालाई ‘राष्ट्रिय बगैंचा’ को उपाधि दिइएको छ । यसको अर्को उपनाम आलुको राजधानी पनि हो । दहीका लागि पनि उत्तिकै प्रख्यात भएकाले दहीको राजधानी पनि भनिँदो रहेछ, जो चिजका लागि प्रसिद्ध छ । त्यसको पछाडि राजधानी जोडिदिएर प्रचार गर्ने चिनियाँ शैली गज्जबकै लाग्यो ।यो सहरमा हामीले कृषिमा प्रविधिको उच्चतम प्रयोग के कसरी गरिएको रहेछ, त्यो हेरौं । त्यसका लागि पुगियो, सन् २०१२ मा स्थापना भएको चिसो सहनशील तरकारी केन्द्र । यो उलानकाबमा स्थापना भएको पहिलो तरकारी अनुसन्धान केन्द्र हो । यसका अध्यक्ष गुआन हुइमिङले भने, ‘हामी तरकारी खेतीलाई एआई नियन्त्रण प्रणालीको प्रयोग गर्छौं । विशेषगरी यसमा पानी प्रक्रियालाई स्वचालित गर्न सेन्सर र कम्प्युटर चिप्सहरूको प्रयोग गरिएको हुन्छ । सेन्सरहरूले बिरुवाहरूलाई कति पानी चाहिन्छ भनेर पत्ता लगाउँछन् र संकेत प्राप्त गरेपछि कम्प्युटरले स्वचालित रूपमा पाइपका भल्भहरू नियन्त्रण गर्छन् । सरल शब्दहरूमा भन्दा हामी यसलाई स्मार्ट पानी संरक्षण भन्छौं, जुन स्मार्ट कृषिको अंश पनि हो ।’त्यस्तै पर्यटनको विकास हेर्न उलानहाद ज्वालामुखी क्षेत्र पनि पुगियो । केही वर्षअघि चीनको छेन्दु जाँदा त्यहाँ भूकम्पबाट प्रभावित पूरै गाउँलाई म्युजियम बनाएर कसरी प्रतिकूलता अवस्थालाई पनि अनुकूल बनाउन सकिन्छ भनेर चिनियाँले गरेको प्रयोग देखेको थिएँ । यहाँ पनि ज्वालामुखी क्षेत्रमा पर्यटन–विकासको त्यही मोडल अपनाएको देखियो, जहाँ दिनमै हजारौंको संख्यामा चिनियाँ पुग्दा रहेछन् । त्यसबाहेक पनि हामीले होहटमा जस्तै विभिन्न पर्यटकीय र सांस्कृतिक पार्क, उच्च प्रविधि विकास क्षेत्रहरूको भ्रमण गर्‍यौं ।जहाँ–जहाँ भ्रमण गरियो, आफ्ना कुरालाई प्रस्तुत गर्ने चिनियाँ शैली चाहिँ अनुकरणीय लाग्यो । आफ्ना कुराहरूलाई आकर्षण सोकेस गर्न चिनियाँहरू खप्पिस छन् । तपाईं चाहे म्युनियम पुग्नुस् वा कुनै व्यापारिक गृह ! त्यहाँ सम्बन्धित विषयको अर्काइभ गहिरोसँग गरिएको हुन्छ र त्यसलाई आकर्षक हिसाबले देखाइन्छ । जस्तो कि, चिप्सहरू बनाउने आलु कम्पनी साइडु पुग्दा त्यस्तै अनुभव भयो । त्यहाँ चिप्सका प्याकेटहरू बन्दै त थिए नै, सँगै थियो– आलुको इतिहास । चिनियाँहरूले कहिलेदेखि र कस्ता आलुहरू चीन भित्र्याए ? विश्वमा आलु कहाँ–कहाँ कस्तो–कस्तो पाइन्छ ? कसले कति उत्पादन गर्छ ? आदि इत्यादि विषय समावेश गरेर आलु म्युजियम नै बनाएका रहेछन् ।पाँचदिने इनर मंगोलिया भ्रमणका यस्ता थुप्रै झाँकी मनमा लिएर फर्कंदै गर्दा मैले उलानकाबमा बाल्यकाल बिताएर अहिले चिनियाँ सरकारको उच्च पदस्थ बनेका वु हाङलाङलाई सोधें, ‘तपार्इं चाहिँ इनर मंगोलियाको यो समृद्धिलाई कसरी हेर्नुहुन्छ त ?’ उनले संक्षिप्तमा भने, ‘म १९ वर्षसम्म यही सहर बसेको हुँ । मेरो घर अहिले जहाँ छ, त्यहाँ खेतबारी थियो र अहिले जे जति प्रगति यो सहरले गरेको छ, त्यो देख्दा आज पनि म आश्चर्यचकित हुन्छु । आफ्नो जीवनकालमै सहरले गरेको यो समृद्धि देखेर म गद्गद् छु ।’"
‘श्रीमतीभन्दा नजिकको साथी अर्को नहुने रैछ’,"गणेश रसिक (२००४–२०८२) त्यस्ता स्रष्टा हुन्, जसलाई साहित्यप्रेमीले जति मन पराउँछन्, संगीतका पारखीले पनि त्यति नै मनमा राख्दै आएका छन् । पाठक र श्रोतामाझ उत्तिकै रुचाइने स्रष्टा नेपालमा अरू सायदै होलान् । भोजपुरमा जन्मेका रसिक काठमाडौँ र इलामतिर बाँडिइरहे, अन्त्यमा काठमाडौँ खाल्डोलाई नै मुकाम बनाए ।जताजता पुगे पनि उनले साहित्य र संगीत सिर्जन–कर्मलाई चाहिँ कहिल्यै सुस्ताउन दिएनन् । दुइटै विधामा निरन्तर समान रूपले औँला चलाइरहे । रसिकले बुवाआमा मात्र होइन, छोरा र तीन जना भाइको असमयको वियोग भोग्नुपरेको थियो । उनी एक किसिमले वियोगान्त सम्बन्धहरूको पहाडले थिचिएका थिए । उनको लेखन र गायनमा त्यो वेदना भोजपुरे टेम्के डाँडाको उचाइ र पिखुवा खोलाको कलकल अनि इलामेली चियाबारीको हरियालीकै तहमा अनुभव गर्न सकिन्छ । उनै रसिकलाई अलि फरक कोणबाट बुझ्न सहायक हुन सक्ला भन्ने अपेक्षासाथ प्रस्तुत छ, उनको मृत्युभन्दा केही महिनाअघि पारस नेपालले गरेको अन्तर्वार्ताको सम्पादित अंश :दाजुको अहिलेसम्मको अनुभवमा जीवन भनेको के रहेछ ?जीवन भनेको सपना रैछ । जति सपना देखिन्छ, त्यतिन्जेल बाँचिन्छ, जीवन रहन्छ । जुन दिन सपना देख्न छोड्छ मान्छेले, त्यस दिन जीवन सकिन्छ । निश्चित समयभित्र मान्छेले गर्ने व्यवहार र अनुभव, भोग्ने भोगाइ, उतार–चढाव, सुखदुःख, हाँसोखुसी, समाजमा गर्ने योगदान — त्यसमा कति कुराहरू आफ्ना प्रतिकूल पनि हुन्छन् — सबै जीवन । सपनाले गर्दा नै हामी चलायमान हुन्छौँ ।तपाईंले कत्तिको सपना देख्ने गर्नुभएको छ ?सपना देखिराख्छु म । अझै केही काम गर्न सक्छु भन्ने लाग्छ । मलाई थाहा छ, मैले केही गर्न सक्ने अवस्था छैन अहिले, तर सपनाहरू छन् । मैले एउटा संस्था खोलेको छु— गणेश रसिक फाउन्डेसन । तीन–चार वर्षदेखि त्यसले विभिन्न व्यक्ति र संस्थालाई पुरस्कृत गर्दै आएको छ । त्यसबाट कोशी प्रदेशको साहित्यिक अभिलेख निकालेको छु । त्यसकै माध्यमले अरू काम गर्ने मन छ । म फिक्कलमा लगभग ३० वर्ष बसेँ ।त्यहाँ सय जनाजति अट्ने थिएटर र संग्रहालय बनाउने, मेरा जति पनि पुरस्कार र सम्मानका प्रमाणपत्रहरू छन् त्यहीँ लगेर थन्क्याउने, लोकल स्रष्टाहरूका त्यस्ता प्रमाणपत्रहरू राख्न पनि एउटा कोठा उपलब्ध गराउने मेरो भित्री इच्छा छ । त्यो गर्न भ्याउँछु कि भ्याउँदिनँ, थाहा छैन मलाई । म बाँचेकै बेला त्यो गर्नुपर्ने हुन्छ । अहिले प्रदेश र केन्द्रले पनि त्यस्तो काममा सहयोग गर्ने भएकाले पैसाको खाँचो हुँदैन, त्यो परिकल्पना र सोचलाई साकार बनाउन दुई–चार जना खट्ने मान्छेचाहिँ चाहिन्छ ।अर्को, मलाई नोभल लेख्न मन छ । खास गरी यो बदलिँदो परिस्थितिमा युवा र पुरानो पुस्ताबीचको एउटा ग्याप, परिवारको ग्यापलाई लिएर । जस्तो, यो घरमा हामी तीन पुस्ता बस्छौँ । म ट्रेडिसनल टाइपको छु । बुहारीको एक किसिमको बिन्दास लाइफ छ । नातिनी बाह्रै घण्टा मोबाइलमा झुन्डिएकी हुन्छ । कहिलेकहिले आमा–छोरीको बीचमा द्वन्द्व चल्छ । अहिलेको पुस्तालाई आफूबाहेक अरूको मतलब हुँदैन रैछ । सम्बन्ध के हो, मतलबै छैन । म यस्तो नसक्ने हुँदा पनि नरनाता कसैले बोलाएको ठाउँमा जाने गर्छु, तर मपछि यो रिलेसन ब्रेक हुने देख्छु ।दुई–तीन वर्षदेखि मैले पत्रात्मक निबन्धहरू लेख्न थालेको छु, जसमा व्यक्तिगत सम्बन्धका कुराहरू राखेको छु ।सम्बन्ध भनेको के रहेछ त ?सम्बन्ध भनेको जीवनलाई सन्तुलनमा राख्ने उपाय रैछ । जीवन कतातिर बगेको छ, सम्बन्ध त्यही अनुसारको हुने रैछ । तर, समय र परिस्थितिअनुसार सम्बन्धहरू फरकफरक हुँदै जाँदा रैछन् । चाहेर पनि एकै किसिमको हुन नसक्ने रैछ । मेरा कैयौँ पुराना सम्बन्धहरू सब ब्रेक भएर गए । कति सम्बन्ध समयसँगै साँघुरिँदै जाँदा रैछन् ।सम्बन्धको मामिलामा म भाग्यमानी रहेँ । कुन अर्थमा भने, श्रीमती एकदम बुज्झकी पाएँ । उनले समझदारी नदेखाएको भए हाम्रो घरपरिवार उहिल्यै उजाडिइसक्थ्यो । मैले त्यस्ता गल्तीहरू गरेको थिएँ । घरबाहिरको सम्बन्धमा म इमानदार रहिनँ श्रीमतीसँग । यो कुरा उनलाई पनि थाहा थियो, तर घर भाँडिन दिइनन् उनले ।कलाकारको जिन्दगीमा केटीहरू आउँछन् भनेर मन बुझाउँदै लगिन् ।मैले त्यस्तो गल्ती नगर्नुपर्थ्यो, तर गरेँ । बारम्बार गरिराखेँ । धेरै केटीले मन पराउँथे, चिठी लेख्थे । मैले पनि के गर्न सक्थेँ र ? हामी लोग्नेमान्छेको कमजोरी । लोग्नेमान्छेमा आफ्नै किसिमको इगो हुन्छ । कति कुरामा श्रीमतीलाई हर्ट गरिराखेँ मैले । श्रीमतीलाई धेरै धोका दिएँ । यही पछुतोले पनि मलाई निकै गाह्रो भो, श्रीमती बितेको एक–डेढ वर्षसम्म । प्रायः हरेक रात सपनामा देखिराख्थेँ । हामी सँगै हुन्थ्यौँ, कतै जान आँटेका हुन्थ्यौँ, कतै खाना खाइराखेका हुन्थ्यौँ । तर बिस्तारै कमकम हुँदै गयो, अहिले पाँच–छ महिनै भो होला उनलाई सपनामा नदेखेको । एक–डेढ वर्षसम्म त उनको फोटो हेर्दा पनि रुन मन लाग्ने । (सुँकसुँकाउँदै र आँसु पुछ्दै) जीवनमा श्रीमतीभन्दा नजिकको साथी अर्को नहुने रैछ । उनी बितेको चार–पाँच वर्ष भो, अझै पाँच–सात वर्ष अरू बाँचिदिएको भए हुन्थ्यो भन्ने लाग्छ ।हामीबीच कति द्वन्द्व हुन्थ्यो, हाम्रा कति कुरा मिल्दैनथे, तर अन्तमा उनी मेरो कुरा मान्थिन् । मेरो मान राख्थिन् । उनी काठमाडौँबाट इलाम जानै चाहेकी थिइनन् । मेरो बाध्यताले मात्रै त्यता गएकी थिइन् । काठमाडौँको सिफलमा हाम्रो घर थियो, उनको नाममा । उनको माइतीले पनि दिएको थियो पैसा, त्यसमा थपथाप गरेर हामीले बनाएका थियौँ त्यो घर । परिस्थितिवश त्यो घर बेच्यौँ र मेरै करमा इलाममा जग्गा किन्यौँ, १३९ रोपनी । चिया खेती गरेर बस्ने भयौँ । तर पैसा छैन, बैँकबाट लोन लिएँ । चियाबाट सोचेजस्तो आम्दानी भएन । लोन तिर्न नसक्ने स्थिति भएपछि आधी जग्गा बेच्नुपर्ने भो । ५० रोपनीभन्दा तल जग्गा बेचेँ ।२०७६ सालतिर मलाई प्रोस्टेटमा क्यान्सर भेटियो, प्रोस्टेट बढेको पहिलेदेखि नै थियो । एकदमै गाह्रो हुन थालेपछि जँचाएँ, थर्ड स्टेजको क्यान्सर भइसकेको रैछ । अब निद्रा लाग्न छोडिगो । म त मरिहाल्छु, परिवार के गरी बाँच्ला भन्ने चिन्ता हुन थाल्यो । श्रीमती पहिलेदेखि नै फिजिकल्ली कमजोरी, त्यसमाथि उनलाई पनि क्यान्सर थियो । श्रीमती मभन्दा नौ वर्ष कान्छी, उनी मभन्दा धेरै बाँच्छिन् भन्ने लाग्यो अनि इलामको जग्गा बेचेर काठमाडौँमा एउटा घर बनाइदिने, ३०–४० लाख रुपैयाँ उनको नाममा राखिदिने विचार गरेँ । मलाई केही गरी तलमाथि भइहाल्यो भने पनि यति भएपछि उनी बाँच्न सक्छिन्, बुहारी र नातिनी छन् भन्ने लाग्यो । त्यसभन्दा अगाडि इलामको जग्गा बेच्ने कुरा उठ्दा हामीबीच जहिल्यै झगडा हुन्थ्यो । म नबेच्ने भन्ने, उनी बेच्नुपर्छ भन्ने । तर, यसपल्ट मैले नै बेच्ने कुरा गर्दा उनी छक्क परिन् । त्यस बेला मलाई १ करोड रुपैयाँ लोन थियो ।त्यत्रो ऋण चिया खेतीकै लागि मात्र लिनुभएको थियो ?होइन नि । जागिर थिएन । महिनाको ३०–४० हजार घरखर्च मात्रै थियो । थकाली ससुराली, थकालीहरूको समाज धेरै, बिहेबटुलो जानुपर्ने, यताउता गइराख्नुपर्ने । आफ्नो स्ट्यान्डर्डमा हिँड्नैपर्‍यो । लोन मात्र १ करोड, त्यसको ब्याज छुट्टै । आफ्नो आम्दानी छैन । त्यत्रो हुँदा पनि मेरी श्रीमतीले कहिल्यै गुनासो गरिनन् होउ । मलाई अपजस दिइनन् । सधैं मोरल सपोर्ट दिइराखिन् । अनि इलामको ३२ रोपनी जग्गा ३ करोड ३० लाखमा बेचेँ । घरअगाडिको साढे १० रोपनी जग्गा पनि बेचिदिएँ । फिक्कलमा घरवरिपरि साढे तीन रोपनी र मास्तिर १३–१४ रोपनी चियाबारीचाहिँ राखेँ । लोन तिरेर उब्रेको पैसाले बालकोटमा यो घर किनेँ श्रीमतीको नाममा, २ करोडमा । उनको नाममा २५ लाख रुपैयाँ पनि राखिदिएँ । तर, उनले त्यसको त्यति भोग गर्न पाइन् । गइहालिन् ।म केमा चाहिँ साह्रै खुसी छु भने, ‘ऋणमुक्त भइयो, मेरो नाममा घर छ, बैंक ब्यालेन्स छ’ भनेर श्रीमती ढुक्कले मर्न पाइन् । त्यो आत्मसन्तुष्टि पनि ठूलो कुरो हो ।अहिले म यसो विचार गर्छु, म पहिले मरेको भए श्रीमतीले धेरै दुःख पाउँथिन् ।किन र ?मेरा पो साथीभाइ धेरै छन्, श्रीमतीको त सर्कल सीमित थियो । उनका नरनाता, दिदीबहिनीहरू कति आइरहन सक्थे होलान् र ? महिना दिनमा एकपल्ट ? काम हुँदैनथ्यो, उनलाई कहीँ जानुपर्दा सहारा दिने मान्छे हुँदैनथ्यो । एउटा खुट्टा त्यति ठीक थिएन । मैले त उनलाई मान्छेलाई बोकाईबोकाई रारा तालसम्म पनि लिएर गएँ नि । तर पाथीभरा लान, उनको माइती गाउँ टुकुचे र मुक्तिनाथ लान सकिनँ । बुद्धिष्ट थिइन् उनी, लुम्बिनी लगेर बत्ती बाल्न लगाउँछु भन्ने थियो, यी तीनटा इच्छाचाहिँ मैले पूरा गर्न सकिनँ । श्रीमती नरहेपछि आफैँ गएँ पाथीभरा, अर्को मान्छेको ढाडमा बोकिएर । उनको नाममा पाती चढाएँ । अब मरिगइएन भने मुक्तिनाथ र लुम्बिनी जाने मन छ ।मृत्युलाई कसरी हेरिरहनुभएको छ ?मृत्युलाई सहज रूपमा लिइराखेको छु । विकल्प पनि छैन । जिन्दगी जिउन गाह्रो छ भन्थ्यौँ, तर थाहै नपाई सिद्धिने रैछ । एउटा कुरा, हामी जस्तो बिरामीलाई सरकारले इच्छामरणको अधिकार दिनुपर्छ, ताकि बिरामीले आफूलाई सजिलोसँग लान सकोस् । हामी बाँचिरहनु भनेको अस्पताललाई पैसा खुवाउनु मात्रै हो । बाँचुन्जेल पनि सुखसँग बाँचिँदैन । मलाई यस्तो पीडा हुन्छ कहिलेकहिले, मरिहाल्न पाए पनि हुने भन्ने लाग्छ । मलाई पैसाले यति समयसम्म बँचायो । त्यो पनि धेरै दिन छैन ।तर, मेरो लासलाई एकेडेमी–सेकेडेमीमा लगेर झिँगा भन्काएर नराखियोस् । योगेश वैद्यको पार्थिव शरीर संगीत नाट्य एकेडेमीमा लगेर राखे, उहाँकी छोरी बिचरा बुवाको मायाले पंखा हम्केर झिँगा धपाउँदै बसेकी छन्, छोरा पर बसेका छन्, बाह्र–पन्ध्र जना कलाकार भेला भएका छन्, कोही ‘सपना भुलाई सारा’ गीत गाउनुपर्छ भन्छन्, कोही के भन्छन्, त्यो लास जतिसक्दो चाँडो घाट पुर्‍याउनुपर्ने चिन्तै छैन कसैलाई । म मरेपछि त्यहाँ लगेर राखे भने मेरो हालत पनि त्यही त हो । त्यसैले, म मरेको डिक्लेयर हुनासाथ जति जना मान्छे आउँछन्, तिनैले घाटमा लगिदिऊन् । मरेपछि मेरो लागि त्यस्तो गाईजात्रा गर्नु पर्दैन ।म हिँड्दाहिँड्दै, बोल्दाबोल्दै, खाँदाखाँदै आनन्दले जान पाऊँ । मेरो वैराग्य होइन है फेरि यो । मैले भोग्नुपर्ने नियति नै हो, यथार्थ हो, सत्य हो ।"
ऊबेला काँ यसरी ‘चील’ हान्न पाइन्थ्यो र यार !,"काठमाडौँ — दूध चियालाई रोमान्टिसाइज गर्ने जेन–जीमै पर्ने भए पनि मलाई व्यक्तिगत रूपमा चिया त्यति मन पर्दैन । तर, पछिल्ला केही महिना पछाडि फर्केर हेर्दा दिनको ३–४ कप चिया त म खासै चिया मननपर्ने मान्छेले पनि खाइरहेको रहेछु । सायद मेरा लागि चियाको स्वादभन्दा पनि महत्त्वपूर्ण कुरा साथीहरूसँगको अपनत्व–भाव हो ।हुन त सँगै चिया खाँदै साथीहरूसँग गफ गर्ने चलन हाम्रो पुस्ताले ल्याएको हो भन्न मिल्दैन । अहिले पनि भक्तपुर र पाटनतिरका चिया पसलहरूमा जाने हो भने अघिल्लो पुस्ताका पुरुषहरू चिया खाँदै देशको राजनीति कसरी सुधार्ने भन्नेबारे गम्भीर गफ गरिराखेको भेटिन्छ । तर, झम्सिखेल र बानेश्वरतिरका चिया पसलहरूलाई ‘कुल’ बनाउने काम भने हाम्रो पुस्ताले नै गरेको हो । अहिलेको सहरिया संस्कृतिको एउटा ठूलो हिस्सा बेलुकी चिया पसलमा साथीहरूसँग चिया खाँदै गफिनु हो । तर, हामीलाई भने बालेनको फेसबुकमा के स्टेटस आयो भन्नेबाहेक राजनीतिसँग खासै केही सरोकार छैन ।हाम्रो गफ फरक हुन्छ । हामी आफ्ना सपना, भविष्य र सम्भावनाहरू बारे कुरा गर्छौं । हाम्रो गफको एउटा मुख्य विषय हो– आफ्नो आइडेन्टिटी क्राइसिस । हाम्रो पुस्तालाई पुँजीवादले लगभग सबै तर्फबाट छोपिसकेको छ । बुबा–आमालाई जस्तो जागिरको स्थिरताले हामीलाई लोभ्याउन सक्दैन । हामीलाई आर्थिक र व्यक्तिगत स्वतन्त्रता बढी प्यारो छ । चिया पसलमा चिया खाँदै गर्दा आफ्नै एउटा चिया पसल खोल्ने सपना सधैं मनमा आउँछ । कहिलेकाहीँ किन बेलैमा व्यापार–व्यवसाय नगरेको होला भनेर बुबा–आमालाई सराप्ने पनि गर्छौं । हरेक दिन ९–५ जागिर गरेर पाएको ३० हजार तलबले पसलमा चिया र चुरोटको बिल तिर्न पनि धौधौ पर्छ, अरू आवश्यकताका कुरा त परै छाडौं ।केही साथीहरू अन्टरप्रेनर भएर ७० लाखको बीवाईडी चढिरहेका छन्, केही बाली घुम्न गइसकेका छन् । अनि आफ्नो हालत हेर्दा महिनामा एक पटक साथीहरूले ‘कोरियन खाना खान जाऊँ न’ भने पनि पैसा पुग्छ कि पुग्दैन भनेर सोच्नुपर्ने अवस्था हुँदा ‘संसार छुटिसक्यो’ जस्तो लाग्नु वा ‘मैले जति सकिन्छ छिटो–छिटो धेरै पैसा कमाउनुपर्छ’ जस्तो महसुस हुनु स्वाभाविकै होला ।नढाँटीकन भन्नुपर्दा मलाई पहिलो पटक कोरियन खाना खान जाँदा अलिकति पनि मन परेको थिएन । अहिलेसम्म पनि त्यति मिठो लाग्दैन । तर, कहिलेकाहीं खान जानचाहिँ मन लाग्छ । क्लबिङ कल्चरप्रति पनि खासै आकर्षण छैन । राति १–२ बजेसम्म क्लबमा नाचिरहँदा ‘चुपचाप लागेर घरमै सुतेको भए हुन्थ्यो, के गर्न आको होला यति राति’ जस्तो महसुस हुन्छ । तर, साथीहरूले ‘जाम न’ भन्दा नाइँचाहिँ भन्दिनँ । अहिलेसम्म पोखरा तीन पटक पुगिसकेको छु, तर लेकसाइडका रेस्टुरेन्ट र पबहरूबाहेक धेरै ठाउँ घुमेको छैन । पोखरा मात्र होइन, चितवन, घान्द्रुक, कुरिनटार जहाँ गए पनि हाम्रो घुम्ने स्टाइल उस्तै छ । जति सकिन्छ सस्तोमा, तर स्विमिङ पुल भएको होटलमा बस्ने, बियर खाने, एस्थेटिक फोटो खिच्ने अनिफर्किने ! ट्रेकिङ जाँदा सुन्दर हिमाल आफ्नै आँखैअगाडि देख्दा पनि फोटो इन्स्टाग्रामको एस्थेटिकसँग मिल्ने गरी आयो भने मात्रै हिमाल हेर्दाको आनन्द अनुभूति हुन्छ । यसो सोच्दा कहिलेकाहीं लाग्छ, यही काठमाडौंमै घुमेर फोटो हाले भइहाल्यो नि, किन जानु यति टाढा ? तर त्यसो हुँदाहुँदै पनि पैसा भएको बेला जानचाहिँ मन लाग्छ ।यी कुराहरू मैले वा मेरो पुस्ताका साथीहरूले किन गर्छन् होला भनेर सोच्दा, सायद यो सबै आइडेन्टिटी क्राइसिसले सिर्जना गरेको खालीपन भरौं भन्ने प्रयास हो कि जस्तो लाग्छ । एक पटक पोखरा गएर फर्किंदा १५ दिन काम गरेर जम्मा गरेको पैसा एकैचोटि सकिन्छ । तर पनि लेकसाइडमा हातमा बियर बोकेर बगिरहेको डुंगा हेर्दा एकछिनका लागि भए पनि लाग्छ– ‘यार, लाइफ त हाम्रै हो ! बुवा–आमाको पालामा काँ यसरी चील हान्न पाइन्थ्यो र ?’ अनि त्यो क्षणको अनुभूति, यो ‘लाइफ त हाम्रो हो’ को भावलाई सामाजिक सञ्जालको भ्यालिडेसनले झन् गहिरो बनाइदिन्छ । आफ्नो प्रिभिलेज स्विकारेर यी कुराहरू लेख्दै गर्दा यो सहरिया संस्कृति बाहिर पनि एउटा छुट्टै जेन–जी सर्कल छ, जो मैले गरिरहेको संघर्षभन्दा एकदमै फरक खालको संघर्ष गरिरहेको छ भन्ने कुराको बोध पनि छ । तर, समावेशी हुनकै लागि त्यो पुस्तालाई यहाँ मिसाउन खोज्नु भनेको उनीहरूको भोगाइमाथि अन्याय गर्नु हो ।यो आइडेन्टिटी क्राइसिसको भावना व्यक्तिगत रूपमा मलाई सामाजिक सञ्जालले नै ट्रिगर गरिरहेजस्तो लाग्छ । सूचना र सञ्चारको प्रविधि यति छिटो विकास भयो कि हामीले त्यो सँगसँगै सूचनालाई कसरी प्रयोग गर्ने ? असंख्य डेटाबीच कसरी बाँच्ने ? भन्ने कुरा सिक्ने मौका नै पाएनौं । संसार यति सानो बनिसक्यो, सबैको जीवनका गतिविधिहरू मेरो स्क्रिनमै छन् । को के गर्दै छ ? कहाँ गइरहेको छ ? के खाइरहेको छ ? कोसँग प्रेममा छ ? सबै थाहा छ । तर, जब आफ्नै जीवनको हिसाब–किताब गर्न थाल्छु, के गर्दै छु भन्नेमा आफैं अन्योलमा पर्छु । सबै जना एक–अर्कालाई एउटै कुरा भनिरहेछन्– ‘तैंले त यति प्रगति गरिस् यार, मैले त केही गर्नै सकेको छैन !’ अस्ति सँगैको एउटा साथीले ‘मलाई त मिड–लाइफ क्राइसिस जस्तो भयो’ भन्यो । २३–२४ वर्षको उमेरमा कसैले यस्तो कुरा गर्दा ‘बकवास नगर् न’ भनेर मजाक उडाउनु नै स्वाभाविक प्रतिक्रिया हो । तर, कहिलेकाहीं मलाई पनि मिड–लाइफ क्राइसिस भएजस्तो महसुस हुन्छ । म जसको जीवन हेरेर क्राइसिसमा परेजस्तो अनुभूति गरिरहेको छु, उसलाई पनि मेरो जीवन हेर्दा त्यस्तै लाग्दो हो ।जीवनमा जतिसुकै दुःख चलिरहेको होस्, फेसबुकमा हालिएको फोटोको क्याप्सन भने ‘ह्याप्पिनेस इज द बेस्ट मेकअप यु क्यान वेअर’ नै हुन्छ । यति कुरा थाहा हुँदाहुँदै पनि हामी आफ्नो अवस्थालाई अरूसँग तुलना गर्न कहिल्यै छोड्दैनौं । सारा संसार एउटा सानो गाउँजस्तै भइसकेको छ । अब त हामी आफ्नो जीवनशैलीको मापन पनि हाम्रोभन्दा पूर्ण रूपमा फरक देशका फरक परिवेशमा हुर्किएका मानिसलाई हेरेर गर्न थालिसकेका छौँ । कहिलेकाहीं हामी नेपालमा स्टारबक्स छैन भनेर पनि दुःखी हुने गर्छौं । सूचनाको अत्यधिक भार, वास्तविक र भर्चुअल संसारबीचको धमिलोपनले हाम्रो पुस्तामा साझा मानसिक तनाव सिर्जना गरिरहेको छ ।हुन त जेन–जीलाई एउटा आरोप लागिरहन्छ, ‘आजकल त डिप्रेसन फेसन भइसक्यो ।’ हाम्रो पुस्तालाई भन्ने गरिन्छ– सानो कुरामा पनि अत्यधिक प्रतिक्रिया जनाउँछन्, केही कुरा पचाउन सक्दैनन्, पहिलेको जमानामा जस्तो सहनशीलता छैन । तर, म यो भनाइसँग सहमत छैन किनभने हाम्रो पुस्ताले सामना गर्नुपरेका परिस्थिति अघिल्ला पुस्ताको भन्दा धेरै फरक र जटिल छन् । आजको पुस्ताले एकै पटक धेरै चुनौती भोगिरहेको छ– आर्थिक अस्थिरता, जागिरको अनिश्चितता, अरूभन्दा केही फरक गर्नैपर्छ भन्ने निरन्तर दबाब, जलवायु संकट, सरकारप्रतिको निराशा अनि इन्टरनेटको कारण संसारभरका दुःखहरू आफूले बोकेको अनुभूति ! त्यसबाहेक व्यक्तिगत स्वतन्त्रता र पारिवारिक सुरक्षाबीचको द्वन्द्व, मानसिक स्वास्थ्यप्रतिको सचेतना र त्यसबारे खुलेर कुरा गर्न थालिएको वातावरणले पनि हामीभित्रको द्वन्द्वलाई अझ सतहमा ल्याएको छ ।पहिले जसरी मनको झोंक घरमा पोख्न पाइन्थ्यो, आज त्यो ठाउँ पनि छैन । अब न बच्चा पिटेर, न त चिच्याएरै तनाव कम गर्न पाइन्छ । त्यसैले हामी कमजोर होइनौं, हामीले मानसिक संघर्षलाई बुझ्ने र समाधान गर्ने नयाँ तरिका खोजिरहेका छौं । हामीले गरिरहेकै सामाजिक सञ्जालको प्रयोग पनि त्यो तरिकामध्ये एक होला । मानसिक स्वास्थ्यप्रतिको यो चेतनाले नै हामीलाई अघिल्लो पुस्ताभन्दा फरक र सायद अझ उन्नत बनाएको छ ।तर, मानसिक संघर्षबारे बोल्न थाल्नु नै सबै समस्याको समाधान होइन, बरु त्यसपछि आउने द्वन्द्वहरू अझ गहिरा हुन सक्छन् । हामी न त पूरै धार्मिक भएर ‘सबै कुरा भगवान्को हातमा छ’ भन्ने विश्वास गर्न सक्छौं, न त नास्तिक भएर ‘भगवान् केही होइन, जे गर्नुपर्छ आफैंले गर्नुपर्छ’ भन्ने साहस गर्न सकिरहेका छौं । आफ्नै प्राथमिकता के हो भन्ने कुरा पनि प्रस्ट थाहा छैन । २८ वर्षको उमेरमा ४० लाख खर्च गरेर बिहे गर्ने कि त्यो पैसाले विश्व घुम्ने ? भीडमा छुट्टै देखिनुपर्ने हो कि त्यही भीडसँग मिसिएर बस्न जान्नुपर्ने हो ? वरपर यति धेरै मानिस छन्, तर किन कहिलेकाहीँ एक्लो महसुस हुन्छ ? सफलताको ठ्याक्कै परिभाषा के हो हाम्रा लागि ? अनि त्यो ‘सफलता’ प्राप्त गर्न नसके सारा संसार साँच्चिकै छुटेर हामीभन्दा अगाडि जान्छ ? सायद यही प्रश्नसँग जुध्ने तरिका नजान्नाले नै हामी आइतबार बेलुकी बानेश्वरको चिया पसल र शुक्रबार राति ठमेलको पबबीच कतै अलमलिइरहेका छौं– आफ्नै जीवनको अस्तित्व खोज्दै ।यी सबै समस्याबीच एउटा राम्रो कुरा के भने हामी खुला रूपमा बोल्न थालेका छौं । चिया पसलहरू यही गफले भरिएका छन् । अघिल्लो पुस्ताभन्दा फरक हामी हाम्रो भावनात्मक संवेदनशीलता साथीहरूका अघि देखाउन डराउँदैनौं । हातमा बियरको बोतल बोकेरै भए पनि साथीहरूलाई दुःख सुनाउन नछोडौं, किनभने त्यो त सबैको साझा दुःख हो । गफैगफमा हल निस्किए राम्रो, ननिस्किए पनि मन त हलुका हुन्छनि ! चिया पसल होस् या ठमेलको पब वा इन्स्टाग्राम स्टोरी, चहलपहल त दि’राख्नुपर्छ । आखिर लाइफ त हाम्रो नै हो ! ऊबेला बुवा–आमाको पालामा काँ यसरी चील हान्न पाइन्थ्यो र यार ?"
कता हराए प्रेमपत्र ?,"त्यो एक समय थियो— धेरैको स्मृतिमा अझै ताजा हुनुपर्छ— जब गाउँहरूमा फोन थिएन, टेलिभिजन थिएन र पक्कै पनि इन्टरनेट थिएन । गाउँमा भर्खर–भर्खर विद्यालय जाने प्रचलनको आरम्भ हुन थालेको थियो । देशका ती शान्त कुनाहरूमा, जहाँ बिजुलीको नामोनिसान थिएन ।पिपलको बोटमुनि बसेर पढ्नुपर्थ्यो वा कतै भइहाल्यो भने विद्यालयका छानाहरू प्राय: फुस वा ढुंगाका हुन्थे । केटीहरू विरलै विद्यालय जान्थे र जो जान्थे तिनीहरू प्राय: कक्षाको पछाडि चुपचाप बस्थे, परिवार र परम्परा दुवैको निगरानीमा । त्यस्तो अवस्थामा प्रेममा पर्नु गाह्रो मात्रै थिएन— खतरनाक पनि थियो । अघोषित प्रतिबन्धजस्तो ! केटा र केटीबीच खुल्ला रूपमा वा सार्वजनिक रूपमा बोलचाल हुनुलाई अनुचित मानिन्थ्यो, यदि पूर्ण रूपमा निषेध भने गरिएको थिएन ।त्यो अभाव र मौनताको बाबजुद एउटा शक्तिशाली, अप्रत्याशित, सूक्ष्म र संवेदनशील पाठ्यक्रमको विकास भयो– प्रेम पत्रको अभ्यास, जसले प्रेमको जोखिमपूर्ण सञ्चार मात्रै गरेन, भर्खरै सिकेको साक्षरतालाई पनि नयाँ जीवन दियो । प्रेमले साक्षरताको बाटो खोज्यो । साक्षरताले प्रेमलाई बलियो माध्यम दियो ।मौनताको समयमा प्रेमत्यो संसारमा, हृदयसम्म पुग्ने कुनै छोटो बाटो थिएन । फोनहरू गाउँमा त के देशभित्रै आइसकेका थिएनन् । छापिएका किताबहरू अत्यन्त दुर्लभ थिए । हुनेका घरमा धार्मिक किताब वा पाठ्यपुस्तक हुन्थे, जो धेरै ढिलो गरी गाउँमा पुग्थे । रेडियोले सरकारी समाचार वा भक्ति गीतहरू गुन्गुनाउँथ्यो र अखबारको त कुनै नामोनिसान थिएन । काठमाडौं फर्केर कसैले ल्याएका ‘गोरखापत्र’ का केही पानाहरू यदाकदा भेटिन्थे । विद्यालयहरू साना कोठामा सीमित थिए, रटन्ते पढाइमा केन्द्रित ।शिक्षण–सिकाइ प्राय: शिक्षकले ब्लाकबोर्डमा बुझ्नै नसकिने अक्षरमा लेखेका पाठहरू सार्नमा सीमित थियो । भनेको के भने साक्षरता विस्तारका लागि जुन वातावरण चाहिन्छ, त्यो तयार भइसकेको थिएन । तैपनि, यी सीमितताहरूको बीचमा कतै, केही उल्लेखनीय भयो : केटाहरूले पत्र लेख्न थाले— प्रेमपत्र ।सातौं कक्षा पुग्दा/नपुग्दै वा त्योभन्दा पहिले नै मेरो कक्षाका केही केटाहरू मोहको रहस्यमय, रोमाञ्चक यात्रामा होमिन थालेको अनुभव हुन्थ्यो । तर, उनीहरू कसरी आफूले चाहेको केटीसँग कुरा गर्न सक्लान् ? यो त अत्यन्त जोखिमपूर्ण काम थियो । कम से कम उनीहरूसँग भर्खरै आर्जन गरेको एउटा सीप थियो– साक्षरता ।त्यसैले लेख्ने साहस गरे । काँपिरहेका हात र आशावादी हृदयका साथ, यी युवा लेखकहरूले आफ्नो जीवनका सबैभन्दा इमानदार, अनाडी, काव्यात्मक र भावनात्मक रूपमा चार्ज गरिएका पाठहरू रचना गर्न थाले । कहिलेकाहीँ, उनीहरूले एउटा पत्र सिध्याउन पूरै रात बिताउँथे । आफ्नो भावनाको तीव्रताले गर्दा सिध्याई नछोड्ने अठोट गरेका हुन्थे उनीहरूले । अभिभावकलाई लाग्दो हो– बच्चाहरू होमवर्क गर्दै छन् ।लुकेको साक्षरताको जन्मप्रेमपत्र लेख्नु केवल एक रोमान्टिक इसारा थिएन । यो साक्षरताको संसारभित्र एक गोप्य प्रवेश थियो । लेभ भिगोत्स्की जस्ता शिक्षाविद्हरूले अर्थपूर्ण सामाजिक अन्तर्क्रियामा सम्मिलित हुँदा सिकाइ गहन हुने विषयमा जोड दिएका छन् ।प्रेमपत्र लेख्ने प्रक्रिया– यद्यपि सुपरिवेक्षणविहीन र अनौपचारिक थियो– सिकाइ र सामाजिक अन्तर्क्रियाको रूप लियो । यसको पनि उद्देश्य, भावना, दर्शक र परिणाम स्पष्ट थिए । यो अनौपचारिक, तर प्रभावशाली सिकाइ वातावरणलाई शिक्षाशास्त्रीहरू प्राय: ‘अदृश्य पाठ्यक्रम’ भन्छन्— औपचारिक कक्षा बाहिर हुने एक अनौपचारिक शिक्षा । प्रत्येक शब्द महत्त्वपूर्ण थियो । प्रेमपत्रको हरेक शब्दमा अर्थ हुन्छ ।फिलिप ज्याक्सन भन्ने अमेरिकी शिक्षाशास्त्री तथा पाठ्यक्रमविद्ले सन् १९६८ मा कक्षाकोठाहरूको सूक्ष्म र लामो अध्ययन गरेर भनेका थिए– औपचारिक रूपमा शिक्षकले दिने पाठहरूका अतिरिक्त कक्षाकोठाभित्रका अनौपचारिक, अलिखित रूपमा विकसित हुने प्रचलित व्यवहार, आशा, प्रत्याशा, अघोषित नियम, सामाजिक सम्बन्ध आदि पनि सिकाइका अभिन्न अंग हुन् र यी कुराहरूलाई नकार्न सकिन्न । वास्तवमा कक्षाकोठाबाटै बालबालिकहरूले आज्ञाकारिता, घृणा, सदाचार, सामाजिक भेदभाव, माया–प्रेमजस्ता कुराहरू सिक्छन् । केटाकेटीहरू एक अर्काप्रति आकर्षित हुने प्रक्रिया पनि कक्षाकोठाभित्रको स्वाभाविक प्रक्रिया हो ।वास्तवमा प्रेमपत्र लेखन पाठ्य उत्पादनको एक महत्त्वपूर्ण माध्यम हो । धेरै देशहरूमा बालबालिकाहरूले लेखेका पाठ्यसामग्रीहरू शिक्षण–सिकाइमा प्रयोगमा ल्याउने गरिन्छ । आधुनिक ‘वयस्क शिक्षा’ र ‘पठन शिक्षण’ मा अध्ययन गर्नेहरूले सिकारुहरूद्वारा तयार पारिएका सामग्रीहरू शिक्षण–सिकाइमा प्रयोगमा ल्याउने कुरा कुनै नौलो भएन । यो अवधारणा लोकप्रिय र प्रभावकारी भए तापनि यी युवा प्रेमीहरूले सिर्जना गरेका पाठहरू पूर्णरूपमा फरक घटना हुन् ।प्रेमपत्र लेखन एक भूमिगत गतिविधि थियो, जुन शैक्षिक डिजाइनबाट नभई व्यक्तिगत चाहना र सामाजिक बाध्यताबाट जन्मिएको हुन्थ्यो । कथाका किताबहरू वा साहित्यमा पहुँच नभएको त्यस अवस्थामा, धेरै केटाहरूले लेखेको प्रेमपत्र पहिलो वास्तविक ‘पाठ’ बन्यो । र, यो सजिलो काम थिएन । स्नेह व्यक्त गर्न सही शब्दहरू खोज्न भावनात्मक साहस मात्र होइन, भाषामाथि पनि पकड आवश्यक थियो । हिज्जे महत्त्वपूर्ण भयो, व्याकरणको महत्त्व भयो र रूपकहरूको अर्थ भयो ।भाषा कक्षामा ध्यान दिन संघर्ष गर्ने केटाहरूले अब एउटै अनुच्छेद संशोधन गर्न घण्टौं बिताउँथे । कागज त्यतिबेला दुर्लभ र मूल्यवान् भएकाले, कुनै बेला यदि पत्रले अर्थ नदिएमा लेखेर फाल्ने विलासिता थिएन । लेखकहरूले ठूलो मानसिक तयारी गर्नुपर्थ्यो, सावधानीपूर्वक आफ्ना विचारहरूलाई एउटा सानो, बहुमूल्य कागजको टुक्रामा निचोर्नुअघि कलम चलाउने हिम्मत गर्थे । मनभित्रको अदृश्य भावनालाई शब्दमा उतार्नु सजिलो थिएन । त्यस्तो क्षमता राख्नेहरूलाई प्रकृति, नदी, ढुंगा, पहाड, देउता वा अरू कुनै पनि विषयमा कलम चलाउन औपचारिक अवसर दिइयो भने विद्यालयमा पाठ्यसामग्रीको सम्भवत: अभाव हुने थिएन ।प्रेमपत्रहरू कहिलेकाहीँ सहजै बुझ्न सकिने पाठ्य होइनन् । खासगरी बाहिरी व्यक्तिलाई प्रेमपत्रको पाठ्य पूर्ण रूपमा बुझ्न गाह्रो हुन्थ्यो । प्रेमी–प्रेमिकाहरूले प्रयोग गर्ने भाषा प्राय: समाजशास्त्री बासिल बर्नस्टाइनको सीमित कोडसँग मिल्दोजुल्दो हुन्छ । यस्तो भाषामा कुरा गर्दा धेरै कुरा खुलाएर भन्नुपर्दैन, किनभने उनीहरूबीचको साझा अनुभव, स्मृति र भावनाले नै अर्थ प्रकट गर्छ । एउटै नजर, कुनै विशेष उपनाम वा अधुरो वाक्य पनि उनीहरूका लागि निकै गहिरो अर्थ राख्न सक्छ । जस्तै— ‘उही ठाउँ, उही समय ?’, ‘तिमी फेरि त्यही कुरा...’, ‘सम्झन्छौ नि त्यो रात ?’— यी वाक्यहरू अरूलाई सामान्य लाग्न सक्छन्, तर प्रेमीहरूका लागि ती अत्यन्त अर्थपूर्ण हुन्छन् ।तर, प्रेमको भाषा केवल सीमित कोड होइन— यसमा भावनात्मक गहिराइ, रूपक, स्वनिर्मित शब्दहरू र निजी संकेतहरू पनि हुन्छन् । यसकारण, कतिपय भाषाविद्हरूले यसलाई आत्मीय कोड वा भावनात्मक कोड भनेर चिनाउने गर्छन्, जुन विश्वास र मायाभित्रको विशेष सम्बन्धले निर्माण भएको हुन्छ ।मैले माथि बासिल बर्नस्टाइनको कुरा उठान गरें । प्रेमपत्र र सीमित कोडबीचमा हुने थोरै सम्बन्ध दर्शाउन मात्रै । खासमा बर्नस्टाइनले सामाजिक वर्गअनुसार भाषा प्रयोगमा देखिने फरकलाई स्पष्ट पार्दै दुई प्रकारका भाषा कोड— सीमित र विस्तृत कोड— को अवधारणा दिएका छन् ।उनका अनुसार, कामदार वर्गले प्रयोग गर्ने भाषा सन्दर्भमा–आधारित, छोटो र अस्पष्ट हुन्छ । यसलाई सीमित कोड भनियो, जबकि मध्यम वर्गले प्रयोग गर्ने भाषा– विस्तृत कोड– स्पष्ट, औपचारिक र विस्तारित हुन्छ । विद्यालयले प्राय: औपचारिक भाषालाई मूल्य दिन्छ, जसले कामदार वर्गका बालबालिकालाई शैक्षिक असमानतामा पार्न सक्छ । बर्नस्टाइनले बेलायतको शिक्षा प्रणालीको अध्ययनपश्चात् यो कुरा उल्लेख गरेका हुन् ।नेपालका विद्यालय तह र विश्वविद्यालय तहका परीक्षाका उत्तरपुस्तिकामा प्रयोग भएका भाषाको अध्ययन गर्दा पनि विविधताहरू प्रशस्त पाइन्छ । नेपालको सन्दर्भमा बर्नस्टाइनको अवाधरणाबारे अध्ययन हुनु शैक्षिक–सामाजिक दृष्टिले उपयोगी हुने नै छ, तर मलाई के लागिरहेको छ भने प्रेमपत्र लेखनका माध्यमद्वारा व्यक्तिको सीमित कोड विस्तारित कोडतर्फ रूपान्तरण हुन्छ, जहाँ सरल, सन्दर्भ–आधारित अभिव्यक्तिबाट विकसित हुँदै गहन, भावनात्मक र परिष्कृत सञ्चार शैलीको विकास हुन्छ ।प्रेमपत्रको कुरा गर्दा त्यसबेला प्रेमपत्र लेख्नु भनेको लघु अनुसन्धान गर्नु सरह नै हो । प्रेमपत्र लेखकहरूले आफ्नै सानो खोजबिन गर्थे । उनीहरूले नेपाली वा हिन्दी गीतहरू ध्यानपूर्वक सुन्थे, नाटकीय फिल्मका संवादहरू सम्झन्थे, वयस्कहरूले प्रयोग गरेका काव्यात्मक पंक्तिहरू दोहोर्‍याउँथे र प्रकृतितर्फ पनि प्रेरणा खोज्थे— चराचुरुङ्गी र जनावरहरूबीच प्रेम कसरी प्रकट हुन्छ भनेर अवलोकन गर्थे । यी रूपकहरूले उनीहरूलाई आफ्ना चाहनाहरू वर्णन गर्न मद्दत गर्थे । यो प्रक्रियाले उनीहरूलाई केवल लेखक होइन, आफ्नै जीवनका विद्यार्थी–कविहरूमा रूपान्तरण गर्न मद्दत पुग्थ्यो ।र, जब शब्दहरू अपर्याप्त लाग्थे, उनीहरू प्रेरणाका अन्य स्रोतहरूतिर फर्कन्थे । अलि सम्पन्न परिवारका केटाहरू, जसको घरमा कुनै पुराना उपन्यास या फिल्मी म्यागेजिनहरू हुन्थे— उनीहरू ती सामग्री खोज्न लाग्थे । यस्ता उपन्यासहरू प्राय: अति नाटकीय र भावनात्मक हुन्थे, तर तिनमा मन चोर्ने वाक्यहरूको खजाना हुन्थ्यो ।कुनै केटाले कथाको सम्पूर्ण अर्थ नबुझ्ला, तर उसले कुनै यस्तो वाक्य सम्झन्थ्यो, जसले उसलाई छोएको हुन्थ्यो— जस्तै ‘जलिरहेको मुटु’ वा ‘गहिरा नदीझैं आँखाहरू’— र, त्यसलाई आफूले मन पराएको केटीलाई प्रभावित पार्न प्रयोग गर्थ्यो । प्राचीन समयदेखि नै नारीलाई फूलको कोमलता र चन्द्रमाको उज्यालोसँग तुलना गरिएको छ । यी उपमाहरूले नारीको सुन्दरता, रहस्य र आभा व्यक्त गर्छन् । ती उपमाहरू खोज्न र प्रयोग गर्न यी केटाहरू पनि चुक्दैनथे ।यो केवल नक्कल थिएन— यो रचनात्मक अनुकूलन थियो, अन्तरपाठ्य सिकाइको एक रूप । थाहै नपाई, केटाहरूले साहित्यिक प्रविधिहरू अभ्यास गरिरहेका थिए : कुनै एउटा सन्दर्भबाट भाषा उधारो लिने, परिमार्जन गर्ने र अर्कोमा संश्लेषण गर्ने । यी कार्यहरूले साक्षरताका विद्वान्हरूले भनेझैँ ‘रूपान्तरणकारी साक्षरता अभ्यासहरू’ भनेर चिनाउने कुरालाई प्रतिबिम्बित गर्छ, जहाँ सिक्नेहरूले आफूले नसिकी नहुने पाठहरूलाई दोहोर्‍याउँछन् र पुनर्मूल्यांकन गर्छन् ।साक्षरता : अभिव्यक्तिको आधारसाक्षरता भनेको पढ्न र लेख्न सक्ने क्षमता हो, तर यो त्यति मात्र होइन— यो बुझ्न, सम्प्रेषण गर्न र विचारहरू निर्माण गर्ने मार्ग पनि हो । जब कसैले पहिलो पटक साक्षरता सिक्छ, उसका शब्दहरू सरल, संकोचपूर्ण, तर कार्यमूलक हुन सक्छन् । समयसँगै, साक्षरता प्रवाहमा परिणत हुन्छ, जसले विचारहरूलाई अझ गहिरो र परिष्कृत बनाउँछ । नवसाक्षर किशोरहरूका लागि, प्रत्येक शब्द एक नयाँ खोज हो, प्रत्येक वाक्य सम्प्रेषणको मास्टरीतर्फ एक कदम हो । उनीहरूको लेखन सिधा, कच्चा र अपूर्ण हुन सक्छ— तर यसमा अभिव्यक्तिको रोमाञ्चकता हुन्छ ।साहित्यिकता : भाषाको कलासाहित्यिक लेखन भनेको केवल जानकारी दिने माध्यम होइन— यो सौन्दर्य, भावना, लय र गहिराइ खोज्ने प्रयास हो । यो भाषासँग खेल्छ ताकि प्रतीकात्मकता निर्माण गर्न, भावना उत्पन्न गर्न र सतहभन्दा पर रहेका सत्यहरू व्यक्त गर्न सकियोस् । साक्षरतालाई कलात्मक बनाएर साहित्यिकता सिर्जित हुन्छ । रोचक कुरा के छ भने नवसाक्षर लेखकहरूले अनायासै साहित्यिक सौन्दर्य सिर्जना गर्छन् ।उनीहरूका शब्दहरूले सरल र इमानदार, कवितात्मक गुण लिन सक्छन् । एउटा किशोरले लेख्न सक्छ : ‘तिमीसँग केही छ, जसलाई म वर्णन गर्न सक्दिन । तर, म प्रयास गर्छु ।’ यो साहित्यिक क्षण हो— साक्षरताबाट जन्मिएको । सोच, जसले भावनालाई समेट्छ र रूपकका लागि प्रयास गर्छ, जबकि लेखक आफैं लेखनको संरचना सिक्दै छ ।साक्षरताले साहित्यिक अभिव्यक्ति सम्भव बनाउँछ । सुरुमा अभिव्यक्त शब्दहरू, जतिसुकै हिच्किचाहट भरिएको किन नहोस्, कलात्मकतातर्फको पहिलो पाइलो हो । नवसाक्षर लेखकहरूको कच्चा, अनिश्चित आवाजले भावनालाई सिधै व्यक्त गर्छ, जसले शक्तिशाली साहित्यिक क्षणहरू जन्माउँछ ।गोप्य रूपमा पढ्ने केटीपक्कै पनि, पत्र प्राप्तकर्ता कक्षाकोठाको एउटा कुनामा दुई/चार जना केटीहरूको झुन्डमा बस्ने केटी नै हुन्थी । त्यो समयमा, धेरै कम केटीहरूले केटाहरूसँग कुराकानी सुरु गर्थे । सामाजिक नियमहरूले उनीहरूको आवाजलाई मौन पारेको हुन्थ्यो । तर, पत्र प्राप्त गर्नु फरक कुरा थियो । त्यो पत्र पढ्नु— गोप्य रूपमा, प्राय: अबेर रातमा, कहिलेकाहीँ ढुकढुकी बढेको हृदयका साथ— एक गहिरो अनुभव हुन्थ्यो ।यो चुपचाप, पढाइको एक पाठ पनि थियो । प्रेमपत्रका माध्यमद्वारा केटीहरूले पनि औपचारिक पाठ्य–पुस्तकहरूसँग कुनै सम्बन्ध नराखी साक्षरताका उन्नत र जटिल सीप सिकिरहेका थिए । यी पत्रहरूलाई सावधानीपूर्वक व्याख्या गर्नुपर्थ्यो ।पत्रका एकएक शब्दहरू केलाएर अर्थ्याउनु चानचुने कुरो थिएन । त्यसमा गम्भीरता छ वा चञ्चलता ? उधारो लिएका सस्ता रूपकहरू थिए वा इमानदार ? के उसले साँच्चै आफूले लेखेको कुराको अर्थ राखेको थियो ? कति कठिन– पढ्ने कार्य तहगत, भावनात्मक र व्याख्यात्मक बन्यो— समझदारी र भावनात्मक बुद्धि लुकेको पाठ्यक्रम ।महत्त्वपूर्ण कुरा, त्यो केटीले पत्र पढ्नु वा त्यसमा प्रतिक्रिया जनाउनु उसको जीवनमा स्वतन्त्र रूपमा केही सोच्ने वा निर्णय लिने एक दुर्लभ मौका थियो । जहाँ अरूले उसलाई जे गर भन्थे, त्यही नै गर्नुपर्थ्यो । यसअघि सायद उसले आफ्नै इच्छाले केही गरेकी थिइनँ, असाधारण र महत्त्वपूर्ण कुरा समेतमा आफ्नो अधिकार हुन्नथ्यो, जहाँ केटीहरूलाई मनको कुरा बोल्न वा चाहनाहरू व्यक्त गर्न विरलै प्रोत्साहन दिइन्थ्यो, प्रेमपत्रले उनीहरूलाई ऐना प्रदान गर्‍यो ।पहिलो पटक उनीहरूलाई कसैले ख्याल गर्‍यो, ध्यान दियो, चाह्यो भन्ने कुराको आभास भयो र प्राय: महत्त्वपूर्ण सामाजिक बाधाहरूका विरुद्धमा पनि, आत्म–चिन्तन र छनोटका लागि एक निजी ठाउँ प्रदान गर्‍यो । धेरैका लागि, यो पहिलो पटक थियो जब उनीहरूलाई अर्को व्यक्तिको कल्पनाले सीधा सम्बोधन गरेको थियो । अर्काको अधीनमा रहेको व्यक्ति पनि कल्पनाशीलतामा आफ्नो अधिकार सुरक्षित राख्छ ।केटीहरू कहिलेकाहीँ आफ्ना प्रतिक्रियाहरूमा बढी भावनात्मक रूपमा अभिव्यक्त हुन्थे । कोही तीक्ष्ण पर्यवेक्षक थिए, नाजुक रूपकहरू र हिन्दी शायरी (दोहा) पनि प्रयोग गरेर आफ्ना भावनाहरू व्यक्त गर्थे । कोहीले नम्रतापूर्वक प्रतिक्रिया दिएर सम्बन्धलाई प्रोत्साहन दिए ।अरूहरू तथापि, सामाजिक सिमाना र उनीहरूले सामना गर्ने भावनात्मक जोखिमहरूलाई प्रतिबिम्बित गर्ने कडा भाषा प्रयोग गर्दै कुराकानीलाई अचानक समाप्त गर्थे । तर, ती कार्यहरू पनि दृढता, छनोट र व्याख्यामा शक्तिशाली पाठहरू थिए । त्यो कार्यका लागि पनि साक्षरता र साहित्यिकता दुवैको साथ लिनु जरुरी थियो, जसबाट या त कथाको स्नेहपूर्ण अन्त्य होस् वा सावधानीपूर्वक यात्रा जारी रहोस् ।सन्देशवाहक : त्रिकोणको तेस्रो कुनात्यसपछि सन्देशवाहक थियो— तेस्रो र प्राय: बिर्सिएको, यो गोप्य शिक्षामा सहभागी । सामान्यतया भाइ–बहिनी, भतिजा–भतिजी, विश्वसनीय मित्र वा कक्षाको अलि सोझो केटा– सन्देशवाहकलाई अत्यन्त सावधानीपूर्वक छानिन्थ्यो । ऊ बफादार, विवेकी र पत्रलाई केटीको हातमा— वा कम्तीमा उसले भेट्टाउने ठाउँमा— पुर्‍याउन पर्याप्त साहसी हुनुपर्थ्यो ।कहिलेकाहीँ, प्रलोभन धेरै बलियो हुन्थ्यो । सन्देशवाहकले पत्र खोल्थ्यो, पढ्थ्यो र त्यसो गर्दा, यो अनपेक्षित कक्षाकोठाको अर्को लाभार्थी बन्थ्यो । उसले कठिन शब्दहरूमाथि दिमाग खियाउँथ्यो, रोमान्टिक अतिशयोक्तिमा हाँस्थ्यो र अर्को पटक के हुन्छ भनेर अनुमान गर्न पनि थाल्थ्यो । यो त्रिकोणमा— लेखक, पाठक, सन्देशवाहक— तीनै जनाले केही सिक्थे । प्रेमबारे मात्र होइन, भाषाबारे पनि ।यो घटना पाउलो फ्रेरेको ‘शब्द र संसार पढ्ने’ अवधारणासँग मेल खान्छ । फ्रेरे, एक ब्राजिलियन शिक्षाविद् र दार्शनिक, जो तर्क गर्थे कि साक्षरता कहिल्यै तटस्थ हुँदैन— यो वास्तविकताको व्याख्या गर्न, नयाँ सम्भावनाको कल्पना गर्न एक उपकरण हो । यी पत्रहरू त्यसैले केवल भावनात्मक दस्तावेज थिएन । तिनीहरू भावनात्मक अभिव्यक्ति र महिला साक्षरतालाई निरुत्साहित गर्ने संसारविरुद्ध प्रतिरोधका साना कार्यहरू थिए ।प्रयोग : नदेखिएको सिकाइको प्रमाणीकरणयी सैद्धान्तिक अन्तर्दृष्टिहरूलाई वास्तविक जीवनको अनुभवमा प्रमाणित गर्न मैले एक अनौपचारिक ‘प्रयोग’ गरें, ६० वर्ष धेरै अघि नाघेका व्यक्तिहरूको समूहसँग अन्तर्वार्ता लिएर । हुन त धेरै अघिको कुरा हो, तर कुरा गर्दै जाँदा थाहा भयो कि उनीहरू आफ्नो स्कुल–जीवनमा के घटना घट्यो भन्न सक्ने अवस्थामा थिए । तिनीहरूमध्ये आधाले प्रेमपत्र लेखनलाई साक्षरता वृद्धि गर्ने गतिविधिमा प्रयोग गरेको स्वीकार गरे, यसको गहिरो प्रभाव पुष्टि गर्दै ।यी सबै पुरुष थिए र उनीहरूले आफ्ना अनुभवबारे खुलेर कुरा गरे । दसमध्ये चार जनाले केटीहरूलाई प्रेमपत्र लेखेको कुरा धक मान्दै स्वीकार गरे, तीन जनाले कहिलेकाहीँ र दुई जनाले कहिल्यै गरेका थिएनन् । चाखलाग्दो कुरा, दसमध्ये एक जनाले सन्देशवाहकका रूपमा सेवा गरेका थिए र यसलाई ‘संसारको सबैभन्दा खतरनाक काम’ भनेर वर्णन गरे ।प्रेमपत्र लेखन अभ्यास गर्नेहरू अहिले कि त शिक्षक छन् वा सरकारी भूमिकामा काम गरिरहेका छन् । अन्तर्वार्ताका क्रममा, पत्र लेख्दा उनीहरूले आफूले प्राप्त गरेका साक्षरता सीपहरू बलियो बनाउन कसरी मद्दत गर्‍यो भनेर प्रतिबिम्बित गरे ।वर्तमान शैक्षिक अनुसन्धानले यसलाई समर्थन गर्छ : साक्षरतालाई सुदृढ गर्न नियमित अभ्यास आवश्यक छ । प्रेमपत्र लेखनले उनीहरूको हस्तलेखन सुधार गर्‍यो, शब्दावली विस्तार गर्‍यो र मुख्यत: आफूलाई मनमा लागेका कुराहरू अभिव्यक्त गर्ने, सूचनालाई संगठित गर्ने, थोरै शब्दमा धेरै कुरा भन्न सकिने उपाय खोज्ने खुबी सिकायो । सन्देशवाहकले पनि– आफू स्वयं लेखक नभए पनि– लाभ उठायो । आफूले बोकेका पत्रहरू पढेर उसले पनि नयाँ शब्दहरू, विचारहरू र भावनाहरूसँग परिचित हुने मौका पायो ।प्रेम र भाषाको विज्ञानसंज्ञानात्मक न्युरोसाइन्सले बढ्दो रूपमा देखाएको छ कि भावनाले स्मृति र प्रेरणा बढाउँछ । जब कुनै कार्य भावनात्मक रूपमा चार्ज हुन्छ, मस्तिष्कले डोपामाइन र अक्सिटोसिन, प्रोत्साहन, भावनात्मकता र ध्यानसँग सम्बन्धित रसायनहरू छोड्छ । व्यावहारिक रूपमा भन्नुपर्दा, यसको अर्थ आफूले ख्याल गर्ने व्यक्तिलाई लेख्ने केटाले आफूले लेखेको कुरामा ध्यान केन्द्रित गर्ने, संशोधन गर्ने र सम्झने सम्भावना बढी हुन्छ । यसरी प्रेमपत्र साक्षरताका लागि एक न्युरोलोजिकल इन्जिन बन्छ ।यस प्रकारको अनुभवलाई साक्षरता अनुसन्धानकर्ताहरू ‘भावात्मक साक्षरता’ भनेर व्याख्या गर्छन्— अर्थात् भावात्मक संलग्नता भाषा विकासको एक ‘साइड इफेक्ट’ मात्रै नभई एक चालक हो । आधुनिक कक्षाकोठाहरूले प्राय: यो महत्त्वपूर्ण तत्त्वलाई छुटाउँछन्, बरु भावनाहीन लेखनका रूपहरूमा केन्द्रित हुन्छन् । भावनाको माध्यमद्वारा, यी प्रेमपत्रहरूले यति शक्तिशाली रूप देखाएझैँ, अनिच्छुक सिक्नेहरूलाई भावुक लेखकहरूमा रूपान्तरण गर्न सकिन्छ । वास्तविक भावनात्मक संलग्नता सिकाइको सबैभन्दा प्रभावकारी चालक हो ।धेरै उद्देश्यको पाठयी पत्रहरू केवल स्नेहको अभिव्यक्ति थिएनन् । तिनीहरू पहिचानको वार्तालाप पनि थिए । एक केटीलाई प्रभावित पार्ने प्रयासमा, एक केटाले आफ्ना विभिन्न संस्करणहरू अन्वेषण गर्थ्यो: कवि, सज्जन, दार्शनिक बन्ने सपना देख्ने । उसले संशोधन गर्न, आत्म–सम्पादन गर्न र अर्को व्यक्तिको विचार र भावनाहरूको कल्पना गर्न सिक्न सक्थ्यो । यो प्रक्रियाले उसको श्रोता वा पाठकप्रतिको जागरुकतालाई तिखार्‍यो, जसले गर्दा उसले आफ्ना शब्दहरू आफूले पुग्न खोजेकी केटीले कसरी प्राप्त गर्नेछन् र बुझ्नेछन् भनेर विचार गर्न प्रेरित गर्‍यो ।उसले जोखिम उठाउन पनि सिक्यो । पठाइएको हरेक पत्र एक जुवा थियो । के उनले पढ्नेछिन् ? के उनी मुस्कुराउनेछिन् ? च्यात्नेछिन् ? कसैलाई बताउनेछिन् ? भावनात्मक जोखिमहरूले लेख्ने कार्यलाई अत्यन्त अर्थपूर्ण बनायो— कुनै पनि विद्यालयको गृहकार्यभन्दा बढी ।र केटीका लागि, पत्र पढ्नु आफैंलाई फरक ढंगले हेर्ने एक तरिका पनि थियो । जहाँ संसारले उसलाई कम शब्दहरू दिन्थ्यो । पत्रले उसलाई ध्यान, अर्थ र कहिलेकाहीँ, शक्तिको भावना दिन्थ्यो ।पर्खालविहीन कक्षाकोठायदि शिक्षाले सम्पूर्ण व्यक्तिलाई विकास गर्ने हो भने, यी प्रेमपत्र आदानप्रदानहरू एक प्रकारको वैकल्पिक पाठ्यक्रम थिए । तिनीहरूले युवाहरूलाई कसरी सञ्चार गर्ने, कसरी भावनात्मक जिम्मेवारी लिने र कसरी अर्को व्यक्तिको भित्री संसारको कल्पना गर्ने भनेर सिकाए । अझ महत्त्वपूर्ण कुरा, तिनीहरूले साक्षरतालाई जीवित अनुभवको रूपमा सिकाए ।जेम्स पल गी जस्ता नयाँ साक्षरता अध्ययनका विद्वान्हरू तर्क गर्छन् कि साक्षरता एउटा सीप मात्र होइन, तर सामाजिक अभ्यासहरूको संग्रह हो । फोन नभएको गाउँमा लेखिएको प्रेमपत्र विद्यालयको निबन्धजस्तै वैध साक्षरता घटना हो । वास्तवमा, यो बढी प्रभावकारी हुन सक्छ— किनभने यो बढी अर्थपूर्ण हुन्छ ।पत्रको भौतिकताले पनि महत्त्व राख्थ्यो । कागजको बनावट, मसीको रङको छनोट, पट्याइएका कुनाहरू— यी सबै विशेषताहरूले इन्द्रियहरूलाई संलग्न गराउँथे । यो मूर्त साक्षरता, हरेक चाउरी र हतारको लेखोटमा स्पष्ट, डिजिटल सञ्चारले नक्कल गर्न सक्दैन ।हामीले के गुमायौं ?आजको डिजिटल संसारमा सन्देश पुर्‍याउनु र प्राप्त गर्नु तत्काल र सहज छ (एक क्लिक टाढा) । कागजको आवश्यकता छैन, पर्खाइ छैन, अनुष्ठान छैन । तर, सुविधा प्राप्त गर्दा हामीले सायद गहिराइ गुमायौं । प्रेमपत्रले हामीलाई रोकिन, प्रतिबिम्बित गर्न, कलात्मक बन्न प्रेरित गर्थ्यो । यसले हामीलाई सिकाएको थियो कि लेखन भक्तिपूर्ण कार्य हो । आजको जमानामा भाषा ‘डिस्पोजेबल’ छ । ‘आई लभ यु’ टाइप गर्न दुई सेकेन्ड लाग्छ र लगभग कुनै विचार लाग्दैन ।यसबाहेक, आजको डिजिटल साक्षरतामा प्राय: भावनात्मक गम्भीरताको कमी हुन्छ । इमोजीले रूपकको ठाउँ लिन्छ । लाइकले पत्रको ठाउँ लिन्छ । भावनात्मक रूपमा लगानी गरिएको सञ्चारमार्फत हुने सिकाइ अब बिट्स र पिक्सेलमा छरिएको छ, प्राय: सूक्ष्मताविहीन । यसको अर्थ आधुनिक प्रेममा अर्थको कमी छ भन्नु होइन । तर, पुरानो तरिकामा के प्राप्त भयो— र के पुन: प्राप्त गर्न लायक हुन सक्छ— सम्झनु महत्त्वपूर्ण छ । साक्षरताविद्हरू के भन्छन् भने अबको डिजिटल संसारमा साक्षरताको परिभाषासमेत फेर्नु जरुरी भइसक्यो ।निष्कर्ष : प्रेमको रूपमा साक्षरता, मुक्तिको रूपमा साक्षरताफोन नभएका दिनहरूमा प्रेमपत्र लेख्ने र पढ्नेहरू केवल प्रेमीहरू थिएनन् । तिनीहरू आकस्मिक कविहरू, गोप्य सिक्नेहरू र भाषाको एक शान्त क्रान्तिका सहभागीहरू थिए । औपचारिक स्रोतहरूको अभावमा— फोन थिएन, कथाका किताबहरू थिएनन्, अनुमति थिएन— उनीहरूले भावना, रूप र अभिव्यक्तिको एक भूमिगत विद्यालय निर्माण गरे ।प्रेमपत्र, एक विश्वसनीय सन्देशवाहकको हातबाट पास हुँदै, रोमान्स र शिक्षा दुवैको माध्यम बन्यो । यसले युवाहरूलाई कसरी महसुस गर्ने मात्र होइन, आफूले के महसुस गरेका छन् भन्ने कुरा कसरी व्यक्त गर्ने भन्ने पनि सिकायो । र, त्यो नाजुक, पट्याइएको कागजको टुक्रामा, उनीहरूले शब्दहरूको जादू— र, थाहै नपाई, साक्षरताको शक्ति— पत्ता लगाए ।आज शिक्षाविद्हरू र समाजहरूले साक्षरतालाई कसरी राम्रोसँग पालनपोषण गर्ने भनेर चिन्तन गर्दा, यी पत्रहरूको कथाले हामीलाई सम्झाउँछ : सबैभन्दा राम्रो सिकाइ तब हुन्छ, जब यो वास्तविक जीवनमा आधारित हुन्छ, भावनाले भरिएको हुन्छ र मानिसहरूबीच साझा हुन्छ । मौनतामा पनि, गोप्य रूपमा पनि, युवा हृदयहरू सिकिरहेका थिए— र, प्रेममार्फत, उनीहरू संसारमा आफ्नो बाटो लेखिरहेका थिए ।"
ट्वाइलेट पेपरमा उपन्यास !,"कहिलेकाहीँ लेखकहरूसँगको भेट निकै नै रोचक र अप्रत्याशित हुने गर्छ । आफूलाई मनपर्ने लेखक आमने–सामने भेटिए त अहोभाग्य नै भयो । तर, कहिलेकाहीँ उनीहरूसँग भेट अप्रत्यक्ष पनि हुने गर्छ । कहिले कुनै पुस्तकालयमा, कहिले कुनै फुटनोटमा त कहिले कुनै किताबी पानामा पनि भेटिन्छन् लेखक । मैले पहिलोपल्ट नगुगी वा थियोंगोको नाम लेखक सञ्जीव उप्रेतीको ‘सिद्धान्तका कुरा’ मा पढें ।झन्डै १० वर्षअघि एमएको थेसिस लेख्नका लागि सामग्री खोज्दै थिएँ, त्यत्तिकैमा एक पंक्तिमा नगुगी वा थियोंगो देखें । म त्यहीँ अडिएँ । गुगल गरें, उनका किताबहरू देखें । अन्तत: उनको ‘अ ग्रेन अफ ह्विट’ मा थेसिस लेख्ने निधो गरें । यसरी नेपाली पुस्तकमै भएको थियो मेरो भेट नगुगीसँग ।पछि अन्य उपन्यास र संस्मरणहरू पढेपछि थाहा भयो नगुगी वा थियोंगो अफ्रिकी साहित्यका एक दिग्गज रहेछन् । अफ्रिकी साहित्यका योद्धाका रूपमा परिचित उनै नगुगी गत मे २८ मा ८७ वर्षको उमेरमा अस्ताए ।नगुगी वा थियोंगो सन् १९३८ मा केन्याको लिमुरुमा जन्मिएका थिए । उनी दोस्रो विश्वयुद्ध सुरु हुनुभन्दा केही समयअघि जन्मिएका थिए । उनका बुबा थियोंगो वा नडुकुले प्रथम विश्वयुद्धका प्रभाव प्रत्यक्ष भोगे । विश्वयुद्धमा सहभागी हुनुपर्छ भनेरै नडुकुले स्वास्थ्य जाँचका लागि जाँदा जडीबुटी चपाइरहन्थे ताकि शरीरको तापक्रम बढोस् ।बाल्यकालमा बुबाआमासँगको सम्बन्ध र तीतामीठा भोगाइ नगुगीले ‘ड्रिम्स इन अ टाइम अफ वार : अ चाइल्डहुड मेमोयर’ मा पोखेका छन्, ‘सयौं अफ्रिकी बेलायतविरुद्धको जर्मन इस्ट अफ्रिकी अभियानमा मारिए । मेरा बुबा पनि गएको भए त्यसैको सिकार हुन्थे होलान् । र, सायदै म जन्मिन्थें होला ।’बेलायती उपनिवेशवादविरुद्ध संघर्ष चर्कंदै जाँदा नगुगी उच्च शिक्षाका लागि युगान्डाको कम्पाला पुगे । उनले माकेरेरे विश्वविद्यालयबाट स्नातक तह सके । त्यस्तै लिड्स विश्वविद्यालयबाट स्नातकोत्तर गरे । उनले नैरोबी, नर्थवेस्टर्न, यल हुँदै क्यालिफोर्निया विश्वविद्यालयसम्म प्राध्यापन गरे ।केन्याली संस्कृति र ब्रिटिस उपनिवेशवादविरुद्धको केन्याली संघर्षकै सेरोफेरोमा उनले थुप्रै कृति लेखेका छन् । चर्चित उपन्यास ‘विप नट चाइल्ड’ मा केन्याली स्वतन्त्रताका लागि माउमाउ विद्रोहका दौरान एउटा गिकुयु परिवारले गरेको संघर्ष चित्रण गरिएको छ । यसलाई पूर्वी अफ्रिकी लेखकबाट अंग्रेजीमा लेखिएको पहिलो उपन्याससमेत मानिन्छ । त्यस्तै ‘रिभर विट्विन’ मा धार्मिक द्वन्द्वले बिछोडिएका प्रेमीका कथा छन् ।‘अ ग्रेन अफ ह्विट’ सन् १९६७ मा छापिएको नगुगीको तेस्रो उपन्यास हो । केन्या स्वतन्त्रताका लागि लडिरहेका बेला थबाई गाउँको परिवेशमा आधारित उपन्यास हो । एउटा गिकुयु गाउँ उहुरु (स्वतन्त्रता) उत्सवको तयारीमा हुन्छ । उपन्यासका घटनाक्रम जम्मा ४ दिनका भए पनि नगुगीले सन् १९५० र ६० को दशकका राजनीतिक र सामाजिक परिवेश समेटेका छन् ।उपन्यासको मुख्य पात्र किहिका काल्पनिक हो । तर, जोमो केन्याता भने वास्तविक पात्र हुन् । त्यस्तै माउ–माउ विद्रोह पनि वास्तविक नै हो । यथार्थ र कल्पना मिश्रित यस उपन्यासमा केन्याली पहिचान र सांस्कृतिक मूल्य मान्यता स्थापित गरिएको छ । केन्या १२ डिसेम्बर १९६३ मा बेलायती औपनिवेशिक शासनबाट स्वतन्त्र भएको थियो ।सन् १९८६ मा नगुगीले ‘अ ग्रेन अफ ह्विट’ को पुनर्लेखन गरे । २००२ को संस्करणमा साहित्यकार अब्दुलरजाक गुर्नाहले ‘इन्ट्रोडक्सन’ लेखेका छन् । तान्जानियामा जन्मेका उनै गुर्नाहले २०२१ को नोबेल साहित्य पुरस्कार पाए । ‘अ ग्रेन अफ ह्विट एउटा राजनीतिक आख्यान हो । यो राजनीतिक छ किनकि यसले एउटा यस्तो चेतनाको इतिहासको विकासक्रम देखाउँछ,’ गुर्नाह लेख्छन् ।जेल–जीवन र निर्वासनयुवा नगुगीका लागि जोमो केन्याता नायक थिए । गिकुयुहरूको भूमि अधिकारका लागि लडेका थिए । तर, स्वतन्त्रतापछि जब केन्याको प्रथम राष्ट्रपति बने, केन्याताले आफ्ना वाचा बिर्सिए । त्यसैले त सरकारको कडा आलोचना गर्दै नगुगीले सन् १९७७ मा ‘पेटल्स अफ ब्लड’ लेखे । तर, त्यसै साल अर्कै कृतिका कारण उनी जेल परे ।नगुगी वा मिरीसँगको सहकार्यमा लेखिएको ‘नगाहिका नदेन्दा’ (आई विल म्यारी, ह्वेन आई वान्ट) नाटक लेखेकै कारण दुवै जनालाई जेल हालियो । कामिरिथु एडुकेसनल एन्ड कल्चरल सेन्टरमा मञ्चित उक्त नाटकमा स्वतन्त्रतापछि पनि कायम औपनिवेशिक अवशेष र केन्याली जनताले पाइरहेको दु:ख देखाइएको थियो । सरकारले बन्द नगराउन्जेल निरन्तर ६ हप्ता मञ्चन भएको थियो त्यो नाटक । दुवैलाई डिसेम्बर १९७७ देखि डिसेम्बर १९७८ सम्म जेलमा राखिएको थियो । जेलबाट छुट्नेबित्तिकै दुवै जना निर्वासनमा गए, नगुगी वा मिरी जिम्बाब्वेतिर भागे ।नगुगी वा थियोंगो पहिले बेलायत अनि अमेरिकातिर लागे । उनीहरूलाई नैरोबीस्थित उच्च सुरक्षायुक्त कामिती जेलमा राखिएको थियो । पहिचानकै लागि लडेका नगुगीको जेलमा कुनै नाम थिएन । उनी चिनिन्थे केवल संख्याले । उनी आफ्नो जेल संस्मरण ‘रेस्लिङ विथ द डेविल : ए प्रिजन मेमोयर’ मा भन्छन्, ‘यहाँ मेरो कुनै नाम छैन ।फाइलको एउटा नम्बर मात्र त छ, के–६, ७७ ।’ हुन पनि आधुनिक शासन प्रणाली र कर्मचारीतन्त्रले नागरिकलाई संख्याले मात्र चिन्छ । चाहे त्यो नागरिकता नम्बर होस्, वा राहदानी । संख्या नै मान्छेको पहिचान बनाइएको छ । डब्लू एच अडेनले सन् १९४० मै यसै विषयवस्तुमा आधारित भएर ‘अननोन सिटिजन’ लेखेका थिए । उनको कविताको सार हो– आधुनिक राज्य व्यवस्था व्यक्तिको पहिचान उसको मानवता वा भावनात्मक जीवनबाट नभई आँकडा, रेकर्ड र सामाजिक अनुशासनबाट निर्धारण गर्छ ।नगुगीकै जेल जीवनतिर फर्कौं, उनले जेलमा ट्वाइलेट पेपरमा उपन्यास लेख्न थाले । नगुगीले गिकुयु भाषाको आफ्नो पहिलो उपन्यास ‘कैतानी मुथराबा–इनी’ (डेभिल अन द क्रस) लेखे । जेलमा गिकुयुमा लेख्दा शब्द नआएर दु:ख पाएको उनले ‘पेरिस रिभ्यु’ सँग २०२२ को एउटा अन्तर्वार्तामा सुनाएका छन् ।मार्क्स र एंगेल्सबाट प्रभावित नगुगी भूमिगत साहित्यिक आन्दोलन ‘डिसेम्बर ट्वेल्भ मुभमेन्ट’ (डीटीएम) मा सरिक भए । डीटीएम राज्यविरुद्धको एउटा बौद्धिक संघर्ष थियो, जसले सरकारविरोधी पर्चा र साहित्य छापेर देशभर बाँड्ने काम गर्‍यो । केन्याताको मृत्युपछि उपराष्ट्रपति ड्यानियल आराप मोई राष्ट्रपति बनेपछि छुटेका थिए नगुगीलगायतका राजनीतिक बन्दी । सुरुमा उदार देखिए पनि ड्यानियल पनि तानाशाही शैलीमै अघि बढे ।नगुगी १९८२ पछि २००४ मा मात्र केन्या फर्किएका थिए । त्यतिबेला मोईले राजीनामा दिइसकेका थिए । उनी ‘विजार्ड अफ द क्रो’ को विमोचनका लागि आएका थिए । केन्यामा भव्य स्वागत भयो उनको । तर, दुई हप्ताको बसाइमा उनले कहिल्यै नबिर्सने गरी चोट सहनुपर्‍यो । एउटा सशस्त्र समूहले उनीमाथि आक्रमण गर्‍यो । श्रीमतीमाथि त बलात्कार नै भयो । त्यो आक्रमणबारे उनी भन्छन्, ‘यो सामान्य लुटपाट होइन । पुरानै शासनको अवशेषबाट हामीलाई हतोत्साही पार्न घटाइएको घटना थियो ।’भाषिक पहिचानका लागि संघर्षभाषाबारे नगुगी अलि कडै छन् र त भन्छन्– गोली शारीरिक दासत्वको माध्यम हो भने भाषा आध्यात्मिक दासत्वको माध्यम । भाषिक दासत्व स्वीकार गर्न नचाहेकै कारण विश्वमा युद्ध नै भएका छन् । फ्रान्सेली साम्राज्यवादबाट अल्जेरियाको स्वतन्त्रता–आन्दोलन होस् वा पाकिस्तानबाट उर्दू लादिएपछि बंगलादेशको मुक्ति–संघर्ष, भाषिक पहिचानकै उपज हुन् ।साम्राज्यवादविरुद्धको लडाइँमा भाषिक एकता एउटा मजबुत साधनका रूपमा खडा भएको थियो । यसरी नै केन्यालीहरूले पनि स्वतन्त्रताका लागि अंग्रेजी भाषा मात्र नभई, शैक्षिक प्रणाली र चाडबाडसमेत बहिष्कार गर्न थाले । ह्यारी थुकु, मणिलाल देसाईहरूले केन्याली स्वतन्त्रता संग्राममा डटेर लडे ।भाषिक एकताले जस्तोसुकै लडाइँ पनि जित्न सकिनेमा नगुगीको पनि विश्वास थियो । साम्राज्यवादविरुद्धको लडाइँमा अफ्रिकीहरू एक हुनुपर्नेमा दृढ विश्वास थियो । उनी भन्थे– एकताबद्ध जनतालाई कहिल्यै हराउन सकिन्न ।नगुगी लेखनमा मात्र होइन, नाममै पनि अफ्रिका फर्किएका हुन् । सुरुमा जेम्स नगुगीका नामबाट उनका थुप्रै पुस्तक प्रकाशित छन् । सन् १९७७ मा पहिलोपल्ट नगुगी वा थियोंगोको नाममा प्रकाशित भएको पुस्तक हो ‘पेटल्स अफ ब्लड’ । यस उपन्यासमा शिक्षालाई मुक्तिको माध्यम मानिएको छैन । नगुगीको तर्क छ कि, ‘पढे लेखेका अभिजात वर्ग नै जनतासँग विश्वासघात गर्छन् ।’सन् १९८६–८७ मा प्रकाशित ‘डिकोलोनाइजिङ द माइन्ड : द पोलिटिक्स अफ ल्यांग्वेज इन अफ्रिकन लिटरेचर’ मा नगुगीको एउटा ‘स्टेटमेन्ट’ छ । जहाँ उनी भन्छन्, ‘पेटल्स अफ ब्लड’ पछि नाटक, उपन्यास र कथा लेखनमा अंग्रेजी भाषालाई मैले ‘अलबिदा’ भनें । तर यो पुस्तकचाहिँ मेरा सबैखाले लेखनबाट अंग्रेजीलाई ‘फेयरवेल’ हो । अबदेखि म गिकुयु वा स्वाहिलीमा लेख्नेछु ।’अंग्रेजी भाषामा लोकप्रिय भइसकेका नगुगी गिकुयुभाषीमा सीमित हुन्छन् भनेर धेरैले चिन्ता व्यक्त गरे । जेम्स करी संस्मरण ‘अफ्रिका राइट्स ब्याक’ मा लेख्छन् : नगुगी ती अफ्रिकी लेखकहरूमा पर्थे, जसले शब्दकै माध्यमबाट जीविका चलाउने प्रयास गरे । आफ्ना पाठकलाई केवल गिकुयुभाषीमा सीमित गर्नु व्यावसायिक दृष्टिकोणबाट आत्महत्या जस्तै प्रतीत हुन्थ्यो ।नगुगीको निधनको खबरको अर्को दिन म नाइजेरियाली लेखक एवं जर्जिया कलेज एन्ड स्टेट युनिभर्सिटीमा क्रिएटिभ राइटिङकी सहप्राध्यापक चिका उनिग्वेसँग भाषा र अफ्रिकी साहित्यबारे संवाद गरेको थिएँ । उनले नगुगी, अफ्रिकी साहित्य र स्थानीय भाषाबारे आफ्ना अनुभव सुनाइन् ।‘अंग्रेजी उपनिवेशित समाजका मानिसहरूका लागि एउटा बोझका रूपमा थोपरिएको भाषा हो । तर, हामीले त्यो बोझलाई शक्तिका रूपमा बदल्यौं । यो हाम्रो बोलीचालीको भाषा मात्र होइन, यसैमार्फत हामी बाँकी दुनियाँसँग संवाद गर्न पनि सक्छौं । अंग्रेजी हाम्रो ‘सौतेनी मातृभाषा’ हो र यसलाई हामीले हाम्रैअनुसार बदल्यौं ।’केन्याली लेखक केरी बाराकाले २ वर्षअघि क्यालिफोर्नियास्थित घरमा ३ दिन बसेर नगुगीसँग संवाद गरेका थिए । उक्त संवादका आधारमा बाराकाले ‘गार्जियन’ मा लामो आलेख लेखेका छन्, जसमा नगुगीलाई सोधिएको छ, ‘आजकल केन्याली अंग्रेजी वा नाइजेरियाली अंग्रेजी भनेर चर्चा हुने गरेको छ नि !’ नगुगीको जवाफ छ, ‘अंग्रेजी अफ्रिकी भाषा होइन । फ्रेन्च र स्पेनिस पनि होइनन् । केन्याली र नाइजेरियाली अंग्रेजी भन्नु बकवास हो । सामान्यीकृत असमान्यताको सटीक उदाहरण हो यो ।’सन् १९६४ मा ‘द अफ्रिकन राइटर एन्ड द इंग्लिस ल्यांग्वेज’ शीर्षकको मन्तव्यमा चिनुवा अचेबेले भनेका थिए, ‘के यो ठीक हो एक व्यक्ति मातृभाषा त्यागेर अरू कसैको भाषा अपनाउनु ? यो एउटा भयानक विश्वासघातजस्तो पनि लाग्छ । साथै अपराधबोध पनि हुन्छ । तर मसँग कुनै विकल्प थिए । मलाई यो भाषा दिइयो र म यो भाषा प्रयोग गर्न रुचाउँछु ।’तर, अचेबेको यही भनाइमा विरोधाभास देखिएको नगुगीको भनाइ छ । भाषाका बारेमा अचेबे र नगुगीबीच मतभेद भई नै राख्यो । नगुगी भन्थे, ‘मैले अचेबेलाई कहिल्यै पनि व्यक्तिगत रूपमा आक्रमण गरेको छैन । लेखकका रूपमा म उनलाई प्रशंसा गर्छु । तर, अफ्रिकी पात्रहरूले कसरी ‘पर्फेक्ट इंग्लिस’ बोल्न सक्छन् भन्ने त प्रश्न हो नि !’ आफूले आलोचना गरेकै कारण अचेबेले पुस्तकबाट आफ्नो उद्धरण हटाएको पनि नगुगीको आरोप छ ।उनिग्वे भने अचेबेकै मतमा सहमत छिन् । ‘जब म अंग्रेजीमा लेख्छु, अचेबेले एकपल्ट भनेझैं, म वास्तवमा ‘इग्बो भाषा’ को अंग्रेजीमा लेखिरहेको हुन्छ । मेरा वाक्य रचना, शब्द–चयन सबै इग्बोमै ढल्किएको हुन्छ । चिकोदिल्ली एमेलुमाडुको उपन्यास ‘ड्याजलिङ’ अंग्रेजीमा त लेखिएको हो तर त्यो अंग्रेजी इग्बो बोल्ने जोसुकै व्यक्तिलाई पनि इग्बोझैं लाग्छ,’ उनले लेखन–अनुभव सुनाइन् ।भविष्यमा आ–आफ्ना भाषामा लेख्ने भन्ने कुरामा नगुगीसँग उनी कहिल्यै पनि सहमत हुन सकिनन् । ‘नाइजेरियामा मात्र ३ सयभन्दा बढी भाषा छन् । हामीले यस्तो गर्न पनि सक्थ्यौं होला, तर उपनिवेशवादकै कारण भन्नुपर्छ पहिले नै हाम्रो देशका राम्रा विद्यालयहरूमा स्थानीय भाषालाई हतोत्साहित गरिएको छ । यसकारण कुनै व्यक्ति मज्जाले इग्बो बोल्न त सक्ला, तर त्यही स्तरमा उसले लेख्न सक्दैन,’ उनी भन्छिन् ।आफूहरूमाथि थोपरिएको भाषालाई आफूअनुसार नै ढालेर लेख्नु नै व्यावहारिक र क्रान्तिकारी तरिका हुने पनि उनिग्वेको मत छ । स्थानीय भाषालाई प्रवर्द्धन गर्ने कुरामा भावुक थिए नगुगी । र, उनका आफ्नै तर्क थिए । तर, उनिग्वे भने स्थानीय भाषामा प्रकाशन अत्यन्तै कठिन काम हो भन्छिन् ।‘प्रकाशनको पनि त्यस्तै समस्या छ । कहाँ छन् स्वदेशी भाषामा किताब छाप्न तयार प्रकाशक ? तपाईंलाई म नाइजेरियाकै उदाहरण दिन्छु, हाम्रोमा इग्बो अखबारसम्म छैन । इग्बोमा कसैले छाप्नै चाहन्नन् । उपनिवेशवादकै देन भन्नुपर्छ जो इग्बो पढ्छन्, उनीहरू आम रूपमा अंग्रेजी नै राम्रोसँग पढ्न सक्छन् । यस्तोमा कुन प्रकाशकले पर्याप्त पाठकको सुनिश्चित नभई किताब छाप्न चाहन्छ ।’त्यसो त सन् २०१८ मा नगुगीको गिकुयु भाषामा महाकाव्यात्मक पद्य कथा ‘केन्दा मुइयुरु : रुगानो वा गिकुयु ना मुम्बी’ प्रकाशित भयो । गिकुयु समुदायको लोककथा, मिथक र सांस्कृतिक कथा काव्यात्मक लयमा प्रस्तुत यो पुस्तक इस्ट अफ्रिकन एजुकेसनल पब्लिसर्सले छापेको हो । लागोसका कुनै पुस्तक पसलमा गिकुयु भाषाको यो पुस्तक नपाएको उनिग्वेको भनाइ छ । उनले सुनाइन्, ‘इस्ट अफ्रिकनले आफूलाई अफ्रिका सबैभन्दा ठूलो प्रकाशक दाबी गर्छ । तर, लागोसका कुनै बुकस्टोरमा मैले यो पुस्तक भेटिनँ ।’यही पुस्तक सन् २०२० मा पेन्गुइन र्‍यान्डम हाउस, यूकेबाट ‘द पर्फेक्ट नाइन : द इपिक अफ गिकुयु एन्ड मुम्बी’ नाममा अंग्रेजीमा छापियो । नगुगी आफैंले यसलाई अंग्रेजीमा अनुवाद गरेका थिए । २०२१ मा अन्तर्राष्ट्रिय बुकर पुरस्कारको ‘लङलिस्ट’ मा पनि पर्‍यो, अन्तर्राष्ट्रिय बजारमा राम्रै बिक्यो पनि । गिकुयुमा किताब नपाउने अवस्था छ तर अंग्रेजीमा राम्रै बिक्यो ।बिक्री र सफलताभन्दा पहिले पहिचानलाई प्राथमिकता दिए नगुगीले । उनिग्वेकै भनाइमा– नगुगी यसकारण स्थापित भए कि उनले आफ्नै सपनालाई पछ्याउने साहस गरे । नगुगीले केही वर्षअघि प्रकाशित पुस्तक ‘सेक्युर द बेस’ मा भनेका पनि छन्, ‘५० लाख जनसंख्या भएको डेनिस भाषा र ६० लाख गिकुयु भाषामा कति किताब लेखिएका छन् । डेनिसमा असंख्य छन् तर गिकुयुमा नगण्य । योरुबाभाषी झन्डै ४० लाख छन्, स्विडिस ९० लाख तर बौद्धिक उत्पादनमा आकाश–जमिन फरक छ ।’ राजनीतिक र आर्थिक क्षेत्रमा अफ्रिका ज्ञान–उत्पादनको ठाउँ भए पनि लेखकहरूले स्थानीय लेखकले नजरअन्दाज गरेकामा उनी गुनासो गर्छन् ।सधैं नोबेल–चर्चानोबेल पुरस्कार जितेपछि चर्चा हुनु त स्वाभाविक नै भयो । तर, नोबेल नपाई पनि हरेक वर्ष धेरैको चर्चा हुने गर्छ । तीमध्येका एक हुन केन्याली लेखक नगुगी वा थियोंगो । नगुगीले किन नोबेल पाएनन् भनेर पनि समीक्षकहरूका टिप्पणी प्रकाशित छन् । केहीको तर्क छ कि– नगुगीको राजनीतिक प्रतिबद्धताले कहिलेकाहीँ उनको लेखनलाई कमजोर बनाउँछ ।नाइजेरियाली समीक्षक अडवाले माजा–पियर्स भन्छन्, ‘गिकुयु भाषामा लेख्ने निर्णयले नगुगीले भारी मूल्य चुकाउनुपर्‍यो ।’ युगान्डाकी उपन्यासकार जेनिफर माकुम्बी त झन् नगुगीको लेखन प्रचारबाजीबाट माथि उठ्न नसकेको आरोप लगाउँछिन् । जसले जे भने पनि नगुगी अफ्रिकी साहित्यका महान् साधक हुन् । केरी बाराकाले भनेझैं उनले किन नोबेल पुरस्कार पाएनन् भन्ने कुरा स्विडिस एकेडेमीलाई मात्र थाहा छ ।६ दशकदेखि अनवरत लेखनमा सक्रिय नगुगीलाई केही वर्षदेखि भने रोगले गलाएको थियो । उनी बाहिरफेर त्यति हिँड्दैनथे । सन् १९९५ मै उनलाई प्रोस्टेट क्यान्सर भएको थियो । डाक्टरहरूले भनेका थिए– ३ महिनाभन्दा बढी बाँच्दैनौ । सन् २०१९ मा मुटुको बाइपास सर्जरी गर्नुपर्‍यो । त्यत्तिकैमा मिर्गौला पनि फेल भयो । हप्तामा तीनपटक डायलसिस गराउनुपर्थ्यो । त्यसैले केही वर्षदेखि उनी क्यालिफोर्नियास्थित घरमै स्वास्थ्यलाभ गरिरहेका थिए ।कसैलाई भेट्नु वा अन्तर्वार्ता दिनुपर्‍यो भने कि त घरमै बोलाउँथे कि टेलिफोनमा कुराकानी । घरबाटै सेमिनारहरूमा सहभागी हुन्थे । बेलायती औपनिवेशिक शासनकालदेखि नै केन्याली भूमि छाडेर यताउति गर्न बाध्य भए पनि उनको लेखाइमा केन्या र अफ्रिका कहिल्यै छुटेन । देश छाडे तर नगुगीको कलमले अफ्रिकी माटो छाडेन । अफ्रिकी आदिम कथालाई जीवन्त बनाएर बिदा भए उनी ।"
गोलोकमा डिभोर्स,"पत्रकार/कथाकार दिपक समीरको कथासङ्ग्रह ‘मुनामदनको डिभोर्स पार्टी’ मा स्वर्ग, नर्क, प्रेत, हत्या, मृत्यु र आत्मासँग जोडिएका कथाहरू छन् । यी कथाले पाठक–मस्तिष्कमा अत्यास जन्माउँछ ।पहिलो कथा ‘बलात्कारीलाई प्रेमपत्र’ मा चौध वर्षकी बालिका अर्चनामाथिको बलात्कारले पाठक–हृदय छेदन गर्छ । गरिबी, अभाव, गाउँको बसाइ, बुबा वैदेशिक रोजगारीमा, आमाको दुःख, अनि हुर्कंदै गरेकी कोपिला फक्रनै नपाई निमोठिएको भयानक कथा छ । बालिका अर्चना भन्छे– ‘मेरो बाल मस्तिष्कले आफूजस्तै निश्चल देख्यो, भरोसा गर्‍यो र अन्तिममा लुट्यो ।’ कथाले बालबच्चालाई कस्तो प्रलोभनमा फसाइन्छ भन्ने वर्णन गर्छ ।‘एक रात प्रेतसँग’ कथा स्वैरकल्पनामा आधारित छ । कथाले मोडलिङ गर्दै वेश्यावृत्तिमा लागेकी सियन हुर्किएको जीवन भन्छ । अल्पायुमै आत्महत्या गरेका, नदीमा हामफालेर, विष पिएर, गोली लागेर वा चक्कु प्रहारबाट हत्या भएका प्रेतात्मासँगको जम्काभेटले पाठकलाई रनथन्याउँछ ।अँध्यारो थिएटरभित्र भ्यालेन्टाइन र जुलियाको नाटक हेरेजस्तो अनुभूत गराउँछ– ‘नवराज विकको भ्यालेन्टाइन डे’ कथाले । जातीय छुवाछूतको सिकार भएको नवराज विकको अधुरो प्रेम–कहानीलाई अमर बनाएको छ कथाले । ‘हिउँको सिन्दूर’ कथाले सगरमाथा र हिउँसँग जुधेका विश्वविख्यात आरोहीको संघर्ष वाचन गर्छ । पासाङ र नाम्गेल हिउँमाथि प्रेमालाप गर्दै, रमाउँदै जान्छन् र हिउँभित्र विलय हुन्छन् ।‘हिटलरकी प्रेमिका’ कथामा विश्वयुद्घ, बन्दुक–बारुद, आचरण, प्रेम, भूमिगत जीवन, आत्महत्या छ । ‘मुनामदनको डिभोर्स पार्टी’ कथाले गोलोक अर्थात् स्वर्गमा ठूलो सम्मेलन गराएको छ । पृथ्वीलोकको बेथिति, विसंगति र सामाजिक सञ्जालको बढ्दो प्रयोगलाई कथाले खुलस्त पार्छ । स्वर्गमा पनि ‘युनिभर्सल डिभोर्स सर्भिस’ कार्यालय खोलेर वकिलले अर्थोपार्जन गरेको छ । स्वर्गमा मुना र मदनको सम्बन्धविच्छेद कार्य सम्पन्न गराउँछ– वकिलले ।‘ब्रो लाइटर छ ?’ कथा छ, जसमा सिंगापुरलाई समृद्घ बनाउने नेता ली क्वान युलाई एउटा ट्याक्सी ड्राइभरले काठमाडौंको कुनाकुना घुमाउँछ । कथाले यहाँका भ्रष्ट नेतालाई झापड हान्छ । ‘मैना’ कथाले १५ वर्षकी मैना सुनारको बलात्कार, हत्या र न्याय नपाएको शृंखला सुनाउँछ । त्यस्ता हत्यारालाई यमराजले भकभक उम्लिरहेको तेलकुण्डमा डुबाओस्, शरीरभरि स्याउँस्याउँती किरा परोस् भन्छन् कथाकार ।‘उजेली तिमीलाई के ल्याइदिऊँ ?’ आकर्षक उपहारको पर्खाइमा बेसेकी श्रीमतीको कथा हो । उजेली र नुरुमान समय र परिस्थिति, गरिबी र अभावका कारण परिवारबाट टाढिन्छन् । नुरुमान सोध्छ, ‘उजेली तिमीलाई के ल्याइदिऊँ ?’ तर, श्रीमान् पार्थिव शरीर भएर बन्द बाकसमा आउँछन् । कथाले वैदेशिक रोजगारीको पीडा वर्णन गर्छ ।‘किरा परेको गिदी’ स्वर्गको विज्ञान प्रयोगशालामा गिदी परीक्षण गर्दा किरा भेटिएपछि पृथ्वीलोकको मानवमा दया, करुणा, धर्म हराउँदै गएको कथा हो ।कथाहरू स्वैरकाल्पनिक भए पनि ती इतिहासबाट प्रभावित छन् । इतिहास रचेका पात्रहरूको नाम, काम, जीवन समेटिएका कथाहरूले समाजको दर्पण देखाउँछ । ‘मुनामदनको डिभोर्स पार्टी’ भित्रका कथाहरू अलौकिक, रहस्यमय, सन्देशमूलक र पठनीय छन् ।"
प्रतिरोधको सिलिदुङ,"सिली’ भनेको साकेलामा नाचिने सांस्कृतिक नृत्य भइहाल्यो । किराँत राई भाषामा दुङको अर्थ हुन्छ– समय/युग । ‘सिलिदुङ’ अर्थात् साकेलाको युग । मुन्दुममा वर्णित उँधौली र उँभौलीको याम । एउटा सांस्कृतिक चैतन्यको समय ।कवि गिलु रातोसको कवितासंग्रह ‘सिलिदुङ’ मा त्यही समयको सौन्दर्य र अविव्यञ्जना लेखिएको छ ।४५ कविता भएको संग्रहमा चार खण्ड छन्– प्रतिरोध, मिथक र अस्तित्व, चुलो र गौनसे दाइ । चौथो खण्डमा ‘देब्रे हातको पेचुरी’ शीर्षकको एउटै मात्र कविता छ, जुन कवि–चित्रकार अर्जुन खालिङमाथि लेखिएको छ । अन्य कविता भने सांस्कृतिक चिन्तनले ओतप्रोत छन् । ती कविता पढ्दा सहजै अनुमान लगाउन सकिन्छ– कवि रातोसले सांस्कृतिक प्रतिरोधका माध्यमबाट एउटा बेग्लै वैचारिकीको निर्माण गर्न खोजेका छन् ।दोस्रो र तेस्रो खण्डका अधिकांश कवितामा कविले किराँत–राई जातिको मिथक र सांस्कृतिक सौन्दर्यको पाटो उजागर गरेका छन् । फरक सभ्यताको इतिहास बोकेको मुन्दुमी पात्र, स्थान र परिवेशका माध्यमबाट समानता र सहिष्णुताको युनिभर्सल कथा भन्न खोज्नु कविको उद्देश्य हो । कथा भन्दै गर्दा कतै चर्को सुनिन्छ त कतै नरम ! कवि कतै पुर्खा सम्झेर नोस्टाल्जिक हुन्छन् त कतै मेलाङ्कोलिक । स्थानीयता, मुन्दुमी बिम्ब र उपमाले सिँगारिएका कविता पढ्दा बेग्लै स्वाद पाइन्छ ।उनका कवितामा मिलन–बिछोड, दु:ख–सुख, हाँसो–आँसु र उहापोहजस्ता सस्ता भावना मात्रै छैनन् बरु सांस्कृतिक, आर्थिक, सामाजिक र राजनीतिक पक्षले प्रेममा ल्याउने संकट र समस्याको चिरफार पनि गरिएको छ । ती कवितामा वर्गीय असमानताको कुरूप यथार्थ पनि छ, परिवर्तनको सपना पनि ।पुरातन सोचबाट निर्देशित शासन व्यवस्था र सामाजिक संरचना रहिन्जेल विभेद, शोषण र असमानता विद्यमान रहिरहन्छ । विभेद र असमानता टड्कारो रहिन्जेल प्रतिरोध जारी रहन्छ । पहिलो खण्डको प्रायः कवितामा शासक र सत्ताविरुद्ध छेडिएको त्यही प्रतिरोधी आवाज मुखरित भएको छ ।उनको कवितामा सशक्त रूपमा आएको अर्को विषय हो– ‘जनयुद्ध’ । ती कवितामा योद्धाको जिजीविषा र नेतृत्वको राजनीतिक स्खलनको मार्मिक चित्रण छ । कवि रातोसका कविता वैचारिक रूपमा सशक्त र स्पष्ट भए पनि शिल्प र शैलीका हिसाबले बहुतै नाजुक छन् ।विचारलाई सरल र कलात्मक रूपले सम्प्रेषण गर्न सुन्दर क्राफ्ट हुनु सुनमा सुगन्ध हुनु हो । तर, कवि रातोस यस विषयमा चुकेका छन् । अर्को कमजोरी भाषामा छ । उनले त्यस्तो भाषा प्रयोग गरेका छन्, जुन कविताले माग गर्दैन । कुनै कविता त पढिसक्नै गाह्रो पर्छ । केही कविता अनावश्यक लामो छ । ती कविताले पुनर्लेखन र सम्पादनको माग गर्छन् । कति कविताको शीर्षक उपयुक्त लाग्दैन ।"
फैलियो कि खुम्चियो फिल्म महोत्सव ?,"नेपालमा लामो समयदेखि टिक्न सफल कुनै महोत्सव छ भने त्यो हो– काठमाडौं इन्टरनेसनल माउन्टेन फिल्म फेस्टिभल (किम्फ) । किम्फले गत साता मात्रै २२ औं संस्करण पूरा गर्‍यो । निरन्तरताकै हिसाबले हेर्ने हो भने किम्फ नेपालमा हुँदै आएका फिल्म महोत्सवमध्ये पुरानोमा पर्छ । हुन त डकुमेन्ट्रीसम्बन्धी महोत्सव ‘फिल्म साउथ एसिया’, मानव अधिकारको मुद्दा उठाउने ‘नेपाल अन्तर्राष्ट्रिय मानव अधिकार फिल्म फेस्टिभल’, व्यावसायिक फिल्म समेट्ने ‘नेपाल अन्तर्राष्ट्रिय फिल्म फेस्टिभल’ जस्ता महोत्सव सक्रिय आयोजना भइरहेकै छन्, तर यी महोत्सवले कति औं संस्करणसम्मको यात्रा तय गर्ला ? यसबीच ‘आदिवासी जनजाति फिल्म फेस्टिभल’ र ‘एकादेशमा’ जस्ता आस गरिएका महोत्सवले बीच बाटोमै यात्रा टुंग्याए ।आखिर भइरहेका यी महोत्सव पनि कहिलेसम्म हुने हुन् ? फिल्म महोत्सवले भोगिरहेको आर्थिक चुनौती सोच्दा निर्देशक मीन भामको दिमागमा यही प्रश्न घुम्छ ! आर्थिक पक्षमा विस्तारै प्रवेश गरौं, पहिले किम्फको २२ वर्षे यात्रा नियालौं ।सन् १९९७ मा सुरु भएको नेपालको पहिलो महोत्सव फिल्म साउथ एसिया (एफएसए) हो । त्यसपछि सन् २००० मा सुरु भयो– ‘किम्फ’ । सन् २००५ सम्म यी दुई महोत्सव हिमाल एसोसिएसनअन्तर्गत हुन्थ्यो, त्यो संस्थाको तत्कालीन कार्यकारी निर्देशक थिए– वसन्त थापा । दुई वर्षको अन्तरालमा हुँदै आएको किम्फ २००७ देखि बर्सेनि हुन थाल्यो । यसबीच किम्फले सन् २००७ बाटै नेपाल प्यानारोमामार्फत युवा फिल्मकर्मीलाई प्लेटफर्म दिन थाल्यो । थुप्रै नेपाली फिल्मकर्मी यही प्लेटफर्मबाट जन्मिए । कुनै बेला यही प्लेटफर्मका लागि फिल्म बनाउन फिल्मकर्मी हानाथाप गर्थे । मीन भामको ‘बाँसुल्ली’ होस् या दीपक रौनियारको ‘चौकठी’, मीन दीपकदेखि केसाङ छेतेनहरूका लागि पहिलो प्लेटफर्म किम्फ नै बन्यो । खास अर्थमा किम्फ उमेरकै हिसाबले किशोर अवस्था पार गरेर लक्का जवान भइसक्यो । तर, के जवान किम्फको जोस/जागर, ऊर्जा र उद्देश्य अहिले पनि सुरुवाती दिनमा झैं छ ? युवा उमेरमा प्रवेश गरिरहँदा किम्फमा फक्रँदै आएको परिपक्वता के ? के लामो समय टिक्नु मात्रै कुनै महोत्सवको उपलब्धि हो ? यो समयसम्म आइपुग्दा किम्फको स्वरूप कस्तो हुनुपर्थ्यो ? यो महोत्सव कति गुणाले फराकिलो बन्नुपर्थ्यो ? अथवा बृहत्तर र गुणस्तरमा किम्फको उचाइ कति अग्लो बन्यो ? २२ औं संस्करणमा आइपुग्दा किम्फको उचाइ अग्लियो कि छोटियो ? कि यसको गरिमा हिमालमा हिउँ पग्लिएझैं पग्लियो ? समीक्षा जरुरी छ ।लामो समय महोत्सवको निर्देशक रहेका वसन्त थापा किम्फ सोचेजस्तो बृहत्तर र गुणस्तरीय बन्न नसकेको स्विकार्छन् । ‘जुन किसिमको बृहत्तर र गुणस्तरीय महोत्सव सोचेको थिएँ, त्यो भइरहेको छैन । क्वालिटीको दृष्टिले होस् या दर्शकको सहभागिताका हिसाबले, ठूला सेलिब्रेटीलाई आकर्षित गर्ने महोत्सव हुन जरुरी छ । काठमाडौंमा हुने महोत्सवमा जानैपर्छ भन्ने भाष्य विश्वमा पुर्‍याउन सक्नुपर्छ । हामीले कलाको यो सफ्ट पावरलाई विश्व बजारमा बेच्न सक्छौं,’ उनले हालै भनेका थिए ।फिल्म : बिटविन द माउन्टेन एन्ड द स्काईखासमा उनले भनेझैं अहिलेसम्म किम्फले विश्वका प्रतिष्ठित फिल्म महोत्सव कान्स, भेनिस र बर्लिनझैं विश्व बजारलाई आकर्षित गर्नुपर्थ्यो । संसारका फिल्मकर्मीमा ‘किम्फमा जसरी पनि पुग्नुपर्छ’ भन्ने भाष्य निर्माण हुनुपर्थ्यो । काठमाडौंलाई दक्षिण एसियाकै सशक्त महोत्सव हुने हबका रूपमा चिनाउनु पर्थ्यो । औंलामा गन्न सकिने मात्रै होइन, अहिलेसम्म थुप्रै प्रतिभालाई प्लेटफर्म दिँदै हुर्काउनुपर्थ्यो । प्रतिभालाई प्लेटफर्म त किम्फले दिँदै आएको छ, तर ती प्रतिभा हुर्काउने अभ्यास भएको देखिन्न । बर्लिन, लोकार्नोहरूमा फिल्मकर्मी मात्रै नभई फिल्मसँग सम्बन्धित थुप्रै विधासँग आबद्ध प्रतिभालाई हुर्काउने, मेन्टरसिप र ‘एक्सपोजर’ दिने ‘ट्यालेन्ट’ देखि ‘एकेडेमी’ जस्ता प्लेटफर्म छन् । तर, नेपालमा बर्सेनि हुँदै आइरहेका महोत्सवमा नेपाली प्रतिभा हुर्काउने भिजन नहुनु दुःख नै हो । हुन त किम्फले युवा फिल्मकर्मी लक्षित गर्दै ‘नेपाल प्यानारोमा’ त सञ्चालनमा ल्याउँदै छ । तर, त्यो प्लेटफर्मबाट एकपटक फिल्म देखाइसकेका फिल्मकर्मीलाई मेन्टरसिप दिने अथवा फलो–अपको जिम्मा कसको ? निर्देशक दीपेन्द्र लामा यस किसिमको महोत्सवले फिल्मकर्मीको काम र गतिविधिको फलोअप गर्दै यो क्षेत्रको विकास गर्नुपर्ने धारणा राख्छन् । सन् २०१५ तिर किम्फमा फिल्म देखाएका युवा निर्देशक भन्छन्, ‘हामीले त्यतिबेला वास्तवमै किम्फकै लागि डकुमेन्ट्री बनाएका थियौं । हाम्रो डकुमेन्ट्रीले राम्रै प्रतिक्रिया पायो, किम्फले हाम्रा लागि प्लेटफर्म दियो । तर त्यसपछिको हाम्रो यात्रा के ? किम्फले हामीलाई फलोअपसमेत गरेन ।’खासमा किम्फले प्लेटफर्म दिने मात्रै होइन, विश्व बजारसँग पनि फिल्मकर्मीलाई जोडिदिनुपर्छ । प्लेटफर्म मात्रै दिने अनि बजारसँग नजोडिदिने हो भने ती फिल्मकर्मी हराउँदै जान्छन् । कुनैबेला किम्फमा बलियो उपस्थिति जनाएका अधिकांश युवा फिल्मकर्मी कहाँ पुगे, उनीहरू के गर्दै छन् ? झट्ट हेर्दा किम्फ हिजो जस्तो थियो, त्योभन्दा केही माथि मात्रै उठेको देखिन्छ । वसन्तकै शब्द सापटी लिएर भन्न सकिन्छ– किम्फ बृहत्तर बन्नै सकेन । आखिर किम्फजस्तो महोत्सवलाई बृहत्तर बनाउन नसक्नु कसको कमजोरी ? राज्यको कि किम्फ अगुवाको ?फिल्म : बटरफ्लाई भूटाननिर्देशक नवीन सुब्बाका अनुसार, किम्फले पहिल्यैदेखि पर्वतको विधा समायो र व्यावसायिक फिल्मसँगको दूरी बढ्यो । खासमा यो वर्षबाट किम्फले डकुमेन्ट्री पिच गर्ने ‘डकल्याब’ सुरु गर्‍यो । तर, किम्फले यसै किसिमको कार्यशालाहरू खडा गर्दै अहिलेसम्म पर्वतकै विधामा उहिल्यैदेखि फिल्मकर्मी जन्माउन सक्थ्यो । तर, हामीकहाँ पर्वतकै विधामा कथा भन्ने निर्देशक/विज्ञ/जनशक्ति २२ वर्षमा कति जन्मिए त ? हिमालसँग जोडिएका शेर्पादेखि थुप्रै जनशक्तिलाई तालिम दिँदै पर्वत विधाका फिल्मकर्मीका रूपमा स्थापित गर्न सकिन्थ्यो । तर, त्यतातिर खासै किम्फको चासो देखिएन । दक्षिण एसिया लक्षित गर्दै सुरु गरिएको ‘डकल्याब’ यो वर्ष किम्फकै ठूलै उपलब्धि हो । दक्षिण एसियाका फिल्मकर्मीले यो पटक यो प्लेटफर्ममा डकुमेन्ट्री पिच गर्ने अनि अवार्ड जित्ने प्लेटफर्म निर्माण गर्नु किम्फको सकारात्मक पाटो हो । डकल्याब झैं पर्वतकै विधामा फिल्म निर्माण गर्ने फिल्मकर्मी जन्माउने कार्यशाला किम्फले पहिल्यै सुरु गर्नुपर्थ्यो । तर, ‘ढिलो आयो कडा आयो’ शैलीमा ‘डक ल्याब’ सुरु हुनु सुखद् पक्ष हो ।अन्तर्राष्ट्रिय विधामा यो पालि सशक्त फिल्महरू छानिएका थिए । नेपाल प्यानारोमामै पनि आशा लाग्दा नेपाली फिल्मकर्मीका फिल्म देखाइए । ‘बिट्विन द माउन्टेन एन्ड दि स्काई’ जस्तो सशक्त डकुमेन्ट्रीलाई उता अमेरिकाको हलमा प्रदर्शनरत रहँदै महोत्सवमा देखाउनु सबल पक्ष रह्यो । डकुमेन्ट्रीमा सीएनएन हिरो म्यागी डोयनको समाजसेवादेखि व्यक्तिगत अनुभूतिमार्फत परिवार, प्रेम, एकता र मेलमिलापका विभिन्न पक्ष खोतलिएका थिए । भारतबाट छनोट भएको ‘कोटुकल्ली’ होस् या फ्रान्स/पाकिस्तानको ‘सोफी लभौद’, यी फिल्ममा मानिसले आफ्नो सपना, प्रेम र चाहनाहरूमा बाँच्नका लागि कस्ता पहाडहरू उक्लनुपर्छ भन्ने बलियो अर्थसहितको प्रभावकारी कथा देखाइएका थिए । नेपालको अनकन्टार कुनै गुफामा ४७ दिन बिताएर जीवनको याचना गरिरहेको ‘आफ्टर द स्नोमेल्ट’ होस् या ‘टेन्टिगो’ मार्फत देखाउन खोजिएको लाज, मान मर्यादाभित्र लुकेको जीवन, यो पटक किम्फले समातेको ‘खण्डित आवाज, निर्मित भाष्य’ नाराजस्तै फरक आवाजसहितका फिल्महरू देखाएको थियो । ‘सवारी साहित्य’ होस् या ‘सङ्स अफ लभ एन्ड हेट’, नेपाली प्रतिभाहरूका भिन्नै आवाज र प्रयोगको साक्षी बन्यो– किम्फ । यति हुँदाहुँदै पनि किम्फ किन अझै बृहत्तर हुन सकेन त ?फिल्म : इनट्रोपीकिम्फले आफ्नो ‘मोडल’ प्रस्ट गर्न नसक्दा महोत्सवको बृहत्तर स्वरूप नदेखिएको निर्देशक सुब्बा थप्छन् । नेपाली फिल्म महोत्सवले आफूलाई बृहत्तर नै बनाउनुपर्ने बताउँछन् उनी । ‘अफ्रिकन एउटा भनाइ छ नि, बिरालोले बाघ बन्ने चाहना राख्ने हो भने मुसा खान छाड्नुपर्छ रे ! त्यसैले बजेट र जनशक्तिको अभाव होला । तर, संसारकै प्रतिष्ठित महोत्सव जत्तिकै बन्ने सपना यहाँका फिल्म फेस्टिभलले देख्नुपर्‍यो,’ सुब्बाले भने,’ किम्फलाई ठूलो बनाउने महत्त्वकांक्षा र त्यहीअनुरूपको रणनीति बनाउनुपर्छ ।’किम्फले आफूलाई बृहत्तर बनाउन नसक्दा यसको प्रभावकारिता जहींको त्यहीं रहेको धारणा राख्छन्, यो वर्ष नेपाल प्यानोरोमा अन्तर्गत नेपाली फिक्सन फिल्मको अवार्ड जितेका निर्देशक सौरभ घिमिरे । ‘जबदेखि नेपाली फिल्ममा लागियो, तबदेखि हामीले किम्फको प्रभावकारिता देख्दै आयौं । त्यतिबेला किम्फमा फिल्म हेरौं, किम्फकै लागि फिल्म बनाउँ भन्ने भएको थियो,’ घिमिरे सुनाउँछन्, ‘तर, जसरी २२ वर्षमा कुनै महोत्सवको वृद्धि विकास हुन सक्थ्यो, त्यो चाहिँ नभएकै हो ।’ यो वर्ष किम्फले नयाँ कामको थालनी पक्कै गरेको हो । पाँच महिला फिल्मकर्मीले आफ्ना फिल्मलाई कटकथाको लाइभ पिचमा सुनाउन पाए । त्यसमध्ये तीन महिलाले फिल्म निर्माणका लागि प्रि–प्रोडक्सन खर्चदेखि सहयोग पाए । ती फिल्मकर्मीका लागि किम्फ ठूलो ’‘एक्सपोजर’ बन्यो । किम्फ प्लेटफर्म त बन्यो, तर बजारसँग ती प्रतिभालाई जोडिदिने कसरी ? खासमा कान्स, भेनिस र बर्लिनजस्ता संसारका मुख्य फिल्म महोत्सवमा निर्माणाधीन फिल्मकै लागि बजार खोजिदिने थुप्रै बजारसँग सम्बन्धित प्लेटफर्म हुन्छन् । जहाँ संसारभरका फिल्मकर्मीले आफ्ना फिल्मका लागि बजार खोज्न सक्छन्, फिल्म निर्माणका लागि को–प्रोडक्सन खोज्न सक्छन् । महोत्सवले फिल्मकर्मी र बजारलाई एकै ठाउँमा ल्याउँदै सहकार्यको विकल्प देखाइदिन्छ । तर, नेपाली फिल्म महोत्सवहरू अझै पनि बजारकै सवालमा कमजोर देखिन्छ । त्यसो हुँदा विश्वका फिल्मकर्मीलाई किम्फ होस् निफ ? नेपालका कुनै महोत्सवमा हस्याङफस्याङ गर्दै आउनैपर्ने बाध्यता किन होस् ?नेपालमा महोत्सवले भोग्दै आएको ठूलो चुनौती नै आर्थिक स्रोत हो । फिल्मको अभिभावकीय संस्था ‘चलचित्र विकास बोर्ड’ ले सहयोगका नाममा केही रकम त छुट्याइदिन्छ, तर त्यो पनि ‘हात्तीको मुखमा जीरा’ सावित हुँदै आर्थिक अभावकै कारण पनि महोत्सवलाई बृहत्तर बनाउने नसकिएको महोत्सव आयोजना गर्दै आइरहेका आयोजकको भनाइ छ । आर्थिक पक्षकै कारण यो पटक किम्फ टिबेटको विवादमा तानियो । खासमा यो वर्ष किम्फले चीनसँग सहकार्य गर्दै जिझाङ प्यानारोमा सुरु गर्दा थुप्रै टिबेटियन संस्थाले यो प्यानारोमा नै हटाउनुपर्ने भन्दै विरोध गर्‍यो । खासमा चलचित्र विकास बोर्ड, सञ्चार मन्त्रालय, काठमाडौं महानगरपालिका र अन्य निजी क्षेत्रबाट पर्याप्त आर्थिक सहयोग प्राप्त गरेको भए, २२ औं वर्षमा किम्फलाई यस किसिमको प्यानोरोमा सुरु गर्नुपर्ने आवश्यकता नै हुँदैनथ्यो । यति भन्दैगर्दा फन्डिङकै कारण यस्तो सहकार्य गर्दा किम्फ सचेत नभएको देखिन्छ । ‘फ्यामिली म्यान’ बाट अडियन्स अवार्ड जितेका कलनी ग्याकन, किम्फले यस्तो विषयमा शान्ति कायम गर्न सक्नुपर्ने धारणा राख्छन् । ‘यस किसिमको महोत्सवको परिचयले निकै महत्त्व राख्छ । यस्तो महोत्सवले शान्ति कायम गरिराख्न सक्नुपर्छ । यस पटक जुन विवाद भयो त्यसमा पनि शान्ति कायम राख्नुपर्थ्यो,’ उनले भने ।"
अस्ट्रेलिया : किस्तै-किस्तामा अल्झिएको जिन्दगी,"अस्ट्रेलिया — मानिस स्वभावैले सम्भावनाको खोजी गरिरहन्छ । मानव विकासको इतिहास हेर्‍यो भने सम्भावनाको खोजी गर्दै पृथ्वीमा भौंतारिनु नै नियतिजस्तो थियो । आजको आधुनिक युगमा यो फरक तरिकाबाट चलिरहेकै छ ।त्यसबाट नेपाल पनि अछुतो छैन र त्यसको एक हिस्सा हामी परदेशमा रहेका नेपाली समुदायहरू हौँ । सम्भावनाको देश खोज्दै हामी विश्वभर छरिएकै छौं । सुरक्षित व्यवस्था, सुशासन, गुणस्तरीय शिक्षा, भरपर्दो स्वास्थ्य प्रणाली, अनि पेसागत अवसरहरू । यिनै कुराले त धेरै नेपालीलाई अस्ट्रेलियाले तानेको । कोही विद्यार्थी भिसामा, कोही कामदारको हैसियतमा त कोही परिवारसहित स्थायी बसोबासका लागि अनुमति लिएर यहाँ बसिरहेका छन् ।सबैसँग उस्तैउस्तै सपना छन् । श्रमको मूल्य पाइने ठाउँमा पुगेर आफ्नो र सन्तानको भविष्य उज्यालो बनाउने सपना । तर सपना पूरा गर्न सजिले छैन । फरक भाषा, फरक संस्कृति, कानुन र परिवेशमा आफूलाई ढाल्न त्यति सजिलो कहाँ छ र ?सपना बोकेर यहाँ आएका केहीले आर्थिक रूपमा राम्रो गरेका छन् । सजिलै घर, गाडी खरिद गरेर जीवन सहज बनाएका छन् । तर धेरैजसो भने किस्ता किस्तामा सपना पूरा गर्न लागिपरेका छन् । अनि यिनै किस्ता बेलाबखत फन्दा पनि बनिरहेका छन् । घर किस्तामा, गाडी किस्तामा, मोबाइलदेखि फर्निचरसम्म सबै किस्तामा । जीवन नै बैंक र बिलहरूको चक्रव्यूहमा फसेको जस्तो । अस्ट्रेलियाका निम्ति यो सामान्य कुरा हो । जुन फेसबुक लगायतका सामजिक सञ्जालको भित्तामा देखिन्न ।संघर्षको भारी बोकी आएर अस्ट्रेलियामा बसोबास गर्ने नेपालीहरूको पहिलो पुस्ता अझै संघर्षरत छ। अधिकतर नेपालीहरू हेल्थ केयर, एजकेयर, क्लिनिङ, ट्राफिक कन्ट्रोल, कन्स्ट्रक्सनजस्ता श्रमप्रधान क्षेत्रमा कार्यरत छन् । डबल सिफ्ट, सातामा ६-७ दिन काम गरेर महिनाको खर्च टार्नुपर्ने अवस्था छ । घर किन्ने सपना धेरैको छ, तर यो सपना सजिलो छैन । अस्ट्रेलियाको हाउजिङ बजारमा घर किनेपछि पनि ३ हजार डलर देखि ४ हजार डलर मासिक किस्ताले आर्थिक बोझ थप्छ । त्यसमा गाडीको लोन, क्रेडिट कार्ड, बालबच्चाको स्कुल खर्च, बीमा र ट्याक्स सबै जोडिँदा जीवन साँच्चिकै ‘किस्ता जिन्दगी’ बन्न पुग्छ । यसरी भौतिक प्रगति भएजस्तो देखिए पनि आत्मिक थकान, समयको अभाव, र सामाजिक अलगावले जीवनलाई एकोहोरो बनाइरहेको छ ।पहिचानको द्वन्द्वमा हुर्किँदै अष्ट्रेलियामा जन्मिएका वा सानो उमेरमै आएका नेपाली बालबालिका फरक संस्कृति र वातावरणमा हुर्किरहेका छन् । उनीहरूको भाषा अंग्रेजी हो, तर घरमा उनीहरू नेपाली बुझ्न र बोल्न बाध्य छन् । सामाजिक रूपमा उनीहरू ‘अस्ट्रेलियन’ जीवनशैलीमा रमाउँछन् । स्कुल, खेलकुद, डिजिटल प्लेटफर्ममा उनीहरूको दिन बित्छ । तर अभिभावक चाहन्छन्, उनीहरूले नेपाली भाषा, धर्म, र संस्कार नबिर्सून् ।पढाइ, करिअर र संस्कृतिको तानातानमा उनीहरूको पहिचान द्विविधामा पर्छ 'म नेपाली हुँ कि अस्ट्रेलियन?' यसले घरभित्र पुस्ताबीच दुरी बढाउने खतरा पनि बोकेको छ । संस्कार हस्तान्तरणमा अभिभावकहरूले निकै मेहनत गरे पनि सन्तानको मनोविज्ञान र सामाजिक परिवेश फरक भएकाले गहिरो संवाद कठिन हुन थालेको छ ।पहिलो पुस्ता धेरैको नेपाल फर्कने चाहना देखिन्छ। तर फर्कने कि नफर्कने ? धेरै नेपालमा घर बनाएका छन्, केहीले जग्गा जोडेका छन्, र ‘रिटायर्मेन्टपछि नेपाल जाने’ सपना बोकेका छन् । तर त्यो सपना पनि सहज छैन । बालबालिका यतै पढ्दै छन्, यहाँको शिक्षा र जीवनशैलीमा अभ्यस्त छन् । फर्केपछि उनीहरूको भविष्य के हुन्छ भन्ने प्रश्न अभिभावकको मनमा छ । त्यसबाहेक, नेपालको यथार्थ पनि चुनौतीपूर्ण छ। जब नेपाल फर्केर स्थायी बसाइको कल्पना गरिन्छ, तब यथार्थको पर्खाल ठोक्किन्छ राजनीतिक अस्थिरता, बेरोजगारी, गुणस्तरहीन स्वास्थ्यसेवा, महँगी र शिक्षाको अनिश्चितता । फर्कने सपना भावनात्मक लागे पनि व्यावहारिक होइन जस्तो लाग्न थालेको छ ।सतहमा हेर्दा अस्ट्रेलियामा नेपालीहरूले आर्थिक रूपमा प्रगति गरेका छन् । गाडी चढेका छन्, घर किनेका छन्, छुट्टीमा विदेश घुम्ने क्षमता बनाएका छन् । तर त्यो ‘सफलता’को मूल्य पनि छ, समयको, आत्मसन्तुष्टिको र संस्कृति-संवादको । अस्ट्रेलियामा धेरै नेपाली यस्तो जीवन बाँच्छन्, जहाँ सबै सुविधा हुन्छ, तर ‘सन्तोष’कम हुन्छ । जहाँ आफ्नो परिवार छ, तर ‘पहिचान’ हराउँदै छ । जहाँ पैसा कमाइन्छ, तर संस्कार र आत्मीयता र पहिचानको खडेरी भोगिरहेको हुन्छ ।अस्ट्रेलियामा नेपालीहरू केवल अर्थोपार्जनको यात्रामा छैनन्, उनीहरू एक सामाजिक, सांस्कृतिक र भावनात्मक सम्झौतामा पनि छन् । हामीले आफ्नो देशको मायालाई छोडेका छैनौं, गाउँको आँगन, चुलोको धुवाँ, दसैं तिहारको रमाइलो, आमाको हातको खाना, बाल्यकालका दिन सबै अझै हाम्रै भित्री संसारमा जीवित छन् । तर यथार्थ यस्तो छ कि आज हामीले अस्ट्रेलियामा जीवनको बृहत् सञ्जाल बुनेका छौं, जुन सजिलै तुहिन सक्दैन । हामीले यहाँ घर बनाएका छौं, तर त्यो घर अझै पनि ‘घरजस्तो’ लाग्दैन । अन्ततः, अस्ट्रेलियाको जिन्दगी केवल रोजगारीको कथा होइन । यो आत्मपहिचान, पुस्तान्तरण, संस्कृति जगेर्ना र सन्तुलनको कथा हो । त्यो कथाको मूल सन्देश के हो भने— हामी जहाँ भए पनि, 'देश' सधैं मुटुभित्रै हुन्छ ।"
"जगदुल्ला ताल पुग्दा लाग्यो, प्रकृतिको जादू यही रहेछ","त्रिपुरासुन्दरी नगरपालिका–१ त्रिपुराकोटबाट मोटरसाइकलमा हिँडेको एक घण्टामै म र कलाकार साथी लक्ष्मण देवकोटा लिकु, मुहु, बन्तडी हुँदै बलाङ्रा लेक पुग्यौँ। एकैछिनमै बेंसीबाट लेक उक्लेकाले होला, हामीलाई चिसो लागेजस्तो भयो।नलागोस् पनि किन, डोल्पाको अग्लो स्थानमा पर्ने बलाङ्राबाट हिउँले सेताम्मे हिमाल नजिकै देखिन्थ्यो। त्यही हिमाल छोएर आएको हावाले चिसो नबनाउने कुरै थिएन।सुन्दर गाउँबस्ती, हरिया फाँटमा फुलेका रंगीबिरंगी फूलहरू हेर्दै एघार बजे त काइगाउँ बजार पुगियो। कुनै बेला त्रिपुराकोटबाट दुई दिनमा पुगिने काइगाउँ, आजभोलि बाटोको सुविधाले मोटरसाइकलमा दुई घण्टामै पुग्न सकिने भएको छ।हामी हिँडेका थियौँ- शे–फोक्सुन्डो राष्ट्रिय निकुञ्जमा पर्ने जगदुल्ला तालको सौन्दर्य नियाल्न। काइगाउँबाट हामी हुरिकोट पुग्यौँ। त्यसपछि सुरु भयो पैदल यात्रा।झमझम पानी परिरहेको थियो। तर हामी रोकिने सुरमा थिएनौँ। वर्षा ओढेर, ‘खुई खुई’ गर्दै दुई घण्टा हिँडेपछि तोइजुम पुग्यौँ। भिजेका कपडा फेर्छौँ भन्ने थियो, तर जतनसाथ राखिएका झोलाका कपडा पनि भिजिसकेका रहेछन्। चिया र तातोपानी पिएपछि जिउमा तातो बढ्यो। तर मौसम भने चिसो नै थियो।हाम्रो योजना थियो, माथिल्लो डंसिलेसम्म पुग्ने। घना जंगलको बाटो। जगदुल्ला नदीको एकोहोरो सुस्केरा। यात्रा सुरु गरिसकेपछि किन रोकिने भन्ने जोसमा हामी पानीमा भिज्दै हिँडिरह्यौँ। अनि पाँच बज्नै लाग्दा तल्लो डंसिले पुग्यौँ।त्यहाँ बास बस्नका लागि कुनै होटल थिएन। माथिल्लो डंसिले नपुगी बास नपाइने भएपछि हिँड्नुको विकल्प थिएन। तर निरन्तरको झरीले चुटेर थकित शरीर अनि बढ्दो चिसो। हामीसँग केही उपाय थिएन।म पुरै थाकिसकेको थिएँ। प्रत्येक पाइला कठिन बन्दै थियो। लगाएका कपडाहरू पनि भारी लाग्न थालेका थिए। चिसो, भोक अनि उकालो बाटो—दुःखका निम्ति यहाँभन्दा बढी के चाहिन्थ्यो र! त्यसमा पनि मलाई सास फुलेर हैरान बनायो। टाउको बेस्सरी दुख्न थाल्यो।अन्धकार बढ्दै गएको थियो। पिठ्युँको झोला पनि कतै फालिदिऊँ जस्तो लागेको थियो। भित्र कतै लुकी बसेको आँट ल्याएजस्तै गरेर मैले पाइला चालिरहेँ। हामी आठ बजे माथिल्लो डंसिले पुग्यौँ। राति आएका नौला मान्छे देखेर पशुबस्तु हेर्ने भोटे कुकुरहरू एकनासले भुकिरहे। याक, चौँरी र झोपाका घण्टीहरू बज्न थाले।वडाध्यक्ष शेरबहादुर लामाको गाई राख्ने गोठ त्यही रहेछ। लामा दाइको आफ्नै होटल पनि रहेछ। ४५ सय मिटर उचाइमा रहेको उनको होटलमा हामीले रात बितायौँ। लामो सास तानेर ‘धन्न बाँचियो’ भनेर सुस्तायौँ।बिहान बाहिर निस्कँदा त हाम्रो स्वागतमा सेताम्मे हिमाल हाँसिरहेजस्तो । जगदुल्ला खोला सुसाइरहेको । छेउछाउमा बुकीलगायतका घाँस बयली खेलिरहेको । सबै दृश्यले हिजोको थकान पूरै हराएजस्तो भयो।फाँटमा चरिरहेका घोडा, याक, चौँरी र भेडाहरू हेर्दै, चिसो हावा खाँदै हामी हिँड्न थाल्यौँ। तीन घण्टा सरासर हिँडेपछि हामी राक्षस तालको वारिपट्टि पुग्यौँ। पानको आकारजस्तो देखिने भएकाले यसलाई ‘प्रेम ताल’ पनि भन्ने रहेछन्।ताललाई पृष्ठभूमिमा पारेर मनग्य फोटो र भिडियो खिच्यौँ। अनि प्रेम तालको सौन्दर्य दिलमा खिचेर अघि बढ्यौँ। करिब दुई घण्टा सरासर हिँडेपछि पुग्यौँ—जगदुल्ला ताल। यही त थियो हाम्रो गन्तव्य! यसैको सौन्दर्य खिच्ने धोकोले त यति लामो बाटो हिँड्ने र सारा हैरानी उठाउने हुटहुटी पलाएको थियो।कञ्चन पानी अनि हावामा पानीको ताल। अनि तालपारि सुरक्षा गार्डझैँ उभिएका सेता हिमालका लस्कर। हामी खुसीले यसै यसै चिच्यायौँ।यो ताल धार्मिक दृष्टिले पनि अत्यन्तै महत्त्वपूर्ण रहेछ। प्रत्येक वर्षको साउन पूर्णिमामा विभिन्न जिल्लाबाट हजारौँ तीर्थालु यहाँ आउने रहेछन्। तालमा स्नान गर्ने चलन रहेछ। यो ताल प्राचीन तिब्बती ग्रन्थमा नौ लाख देवी–देवताहरूको पवित्र धार्मिकस्थल भएको स्थानीयहरूको बुझाइ रहेछ।स्थानीयले फोक्सुन्डो तालझैँ यस तालले पनि रंग परिवर्तन गर्ने बताए। हामीले नियालेर हेर्‍यौँ। ताल निलो थियो। एकछिनमै फिक्का सेतो देखियो। किनभने आकाशमाथि सेताम्मे बादल थिए। त्यसैको प्रतिबिम्ब तालमा परेको थियो।तालको सौन्दर्य नियाल्दा नियाल्दै डेढ घण्टा बितेको पत्तो भएन। असिना पानी पर्न सुरु नगरेको भए अझै केहीबेर त्यहीँ सुस्ताउने मन थियो। तालको सौन्दर्य मनभित्र खिचेर हामी वडाध्यक्षकै होटलमा बास बस्न फर्कियौँ। एउटा ठूलो उद्देश्य पूरा भएजस्तो लाग्यो। प्रकृतिको सबैभन्दा सुन्दर दृश्य हेरेर मन अघाएको अनुभव भयो।"
के हामी चोर्ने मान्छे हौँ ?,"काठमाडौँ — प्रसंग राजावादीले चैत १५ मा काठमाडौंको कोटेश्वरमा रहेको भाटभटेनीमा गरेको लुटपाटबाट सुरु हुन्छ । अहिले प्रहरीले क्लोज सर्किट टेलिभिजन(सीसीटिभी)ले खिचेका फुटेज र सामाजिक सञ्जालमा आएका भिडियोका आधारमा लुटपाटमा संग्लनलाई एकपछि अर्को गर्दै पक्राउ गरिरहेको छ ।यस्तै घटना २०७९ फागुन १ गते काठमाडौंकै नयाँ बसपार्कको ल्होत्से मलमा पनि भएको थियो । यातायात मजदुरको आन्दोलनका क्रममा आक्रोशित भीडले महल तोडफोडसँगै मोबाइल लगायतका सामान लुटपाट गरेका थिए ।पछिल्ला लुटपाटका घटनाले हामीलाई अचम्मित मात्र बनाएको छैन, बरु हाम्रो समाजको नैतिक धरातलमा प्रश्न चिह्न खडा गरेको छ । हाम्रो सामाजिक चेतना र नैतिकतासँग यो बहस जोडिएको छ । व्यक्तिलाई हानी गर्ने र लुटपाटको अस्विकार गर्ने नेपाली समाजको स्वभाव हो भनेर हामीले बुझिआएको हो । तर, प्रतिनिधि दुई घटनाले हाम्रो स्वभाव, संस्कार र सामाजिक चेतना केही समस्या त देखिँदै छैन ? भन्ने प्रश्न उब्जाइदिएको छ ।विगतका भूकम्पीय विपत्तिमा मानिसहरू ज्यान जोगाउन घर र आफूले वर्षौँदेखि जोडेका सामान असरल्लै छोडेर खुला चौरतिर भागेका थिए । कैयन घर र पसल भत्किएको बेला थियो । तर त्यतिबेला पनि घर र पसलका सामान लुटपाट भएका खबर सार्वजनिक भएका थिएनन् । व्यक्तिका घरभित्रका सामान हुन् कि पसल वा मार्टका सामान हुलका हुल मान्छे पसेर लुटपाट गरिरहेका दृश्य हामीले देख्नुपरेको थिएन ।आन्दोलन त नेपाली समाजको पहिचान र परिचय नै भइसकेको छ । किनकि २००७ सालदेखि अहिलेसम्म समयका हरेक घुम्तीमा नेपाली समाज आन्दोलित छ । सानादेखि ठूला र संगठितदेखि असंगठित आन्दोलन समयका अनेकन बिन्दुमा भइ नै रहेका छन् । तर यस्ता आन्दोलनमा पनि आन्दोलनकारीले, प्रर्दशनकारीले संयमता गुमाएका थिएनन् ।तर, तीनकुने घटनामा धेरैले विवेक गुमाए । अचम्मलाग्दो त यो छ कि भाटभटेनीका सामान हातभरि बोकेर घरतिर कुद्नेले सीसीटिभीले हामीलाई खिचेको छ भन्ने सामान्य हेक्का किन राखेनन् होला ? जबकि अहिले प्रविधिको विकासले धेरै फड्को मारेको छ । सहरका ठूला महलमा मात्र हैन गाउँका पान र चटपटे पसलमा समेत सिसिटिभी राखिएको जगजाहेरै छ । सार्वजनिक स्थानदेखि चोकसम्म अनि सडकका छेउकुना जहिँतहीँ सिसिटिभी भेटिन्छन् । यस्तो निगरानीमार्फत प्रहरीले अनेकन घटना र दुर्घटनामा संग्लनलाई पत्ता लगाउने गरेको खबर पनि नौलो विषय होइन । तर पनि भाटभटेनी लुटनेले यस्ता कुरा हेक्का नै राखेनन् ।बेरोजगारी, महँगी वा निराशा । के कारणले तिनीहरू चोर्न उद्यत भएका होलान् ? मनोविद यस्तो बेलामा मानिसले सामाजिक रुपमा नै नैतिकता गुमाउने गरेको बताउँछन् । हुलमुलमा अरुले लगे, हामी नि लगौं भन्ने सोच मानिसमा आउँछ भन्ने तर्क पनि छ । कुनै चिटिक्क सडकमा हामी चक्लेटको खोल समेत फाल्न डराउँछौं तर फोहोर देखेको ठाउँमा फोहोर फाल्न डर हुँदैन भनेको जस्तै यो घटनामा भएको हुन सक्छ त ? सबैले चोरे मैले पनि चोर्छु भन्ने भाव अनयासै आएको हुन सक्छ । अनि यस्तो भावलाई ज–जसले नियन्त्रण गरे तिनीहरू आ–आफ्नो बाटो लागे । ज–जसले नियन्त्रण गर्न सकेनन् तिनीहरू भाटभटेनीभीत्र लुट्न पसे ।चिकित्सकहरु क्ल्पटोमिनिया रोगको विषयमा पनि चर्चा गर्छन् । यो रोग लागेका व्यक्तिले नचाहँदा नचाहँदै पनि चोरी गर्नुपर्छ भन्ने मानसिक दबाब महसुस गर्छन् । धेरैजसो अवस्थामा उसले चोरेको सामानको खासै आर्थिक मूल्य हुँदैन, न त उसको त्यसमा आवश्यकता नै हुन्छ । केही लुटपाट गर्ने मानिसमा क्लेप्टोमेनियाको लक्षण देखिन पनि सक्छ, तर अधिकांश घटना त्यसबाट प्रेरित हुँदैनन् । आन्दोलनको बीचमा हुने चोरी प्रायः भीडको मानसिकता, परिस्थिति, आवेग र ‘अब त मौका मिल्यो’ भन्ने भावनाबाट प्रेरित हुन्छ । लुटपाटमा आर्थिक लाभ, आक्रोशको अभिव्यक्ति वा अवस्था दुरुपयोग गर्ने नियत हुन सक्छ ।नेपालीमा समाज चोर्ने प्रवृत्तिको बाहुल्य भएको समाज हैन । त्यसमाथि आन्दोलनमा चोरी हुनु थप अचम्म लाग्ने कुरा हो । जनताले प्रतिनिधित्त्व गर्ने प्रर्दशनमा जनतामा अनुशासन, मर्यादा र नैतिकता हुनुपर्छ भन्ने मान्यता हो । हामी रमितामा रमाउन थालेको हौ त ? लुटपाटका भिडियो सामाजिक सञ्जालमा छिटो भाइरल भएको पनि पाइयो । कतिपयले लुटपाटलाई सामाजिक सञ्जालमा समर्थन गरेको देखियो । कतिले रमाइलो माने र मजाक बनाए । अन्तत सामाजिक सञ्जालको प्रतिक्रिया हेर्दा हाम्रो सामूहिक संवेदनशीलतामा कमी हुँदै गएको देखिन्छ । यस्तो गम्भीर विषयमा पनि नेताहरूको स्पष्ट अभिव्यक्ति नआउनु, लुटपाटप्रति भर्त्सना नहुनुले पनि नेतृत्वसँग प्रश्न गर्ने ठाउँ धेरै छन् ।हामी आन्दोलनमा सहभागी हुँदा हामीसँग विचार हुन्छ । लुटपाटले आन्दोलन होइन, अराजकता बोल्छ । आन्दोलन गर्ने भनेको त बोल्नका लागि हो । न्यायका लागि पो हो । यत्ति कुरा खै बुझाएको ? खै बुझेको ?"
भो जातका कुरा नगरम् !,"सायद यो ब्लग कतिपय पाठकलाई झिँझो लाग्न सक्छ । किनकि लामो लेख पढ्ने धीरता सबैमा नहुन पनि सक्छ । त्यसैले कतिपयमा हतार-हतार स्क्रोल गर्दै ‘सद्‍गुरु’ भनिने जग्गी वासुदेवका फतुर गफका रिलतिरै हराउने जोखिम पनि छ ।असलमा कुरा ‘वसन्त’ सिनेमा हेरेपछि सामाजिक सञ्जालमा एउटा सानो स्टाटस लेख्ने सोच थियो, तर मनको पिँधबाट विचार यति धेरै पोखिए कि स्टाटसले थेग्नै सकेन । त्यसैले ब्लगमा आइपुगेँ ।हामी कहाँ ‘जात’ भन्नेबित्तिकै धेरैको मनमा कुनै न कुनै डर पलाइहाल्छ । अनि जातको कुरा उठेपछि बहस गर्न होइन, त्यसबाट पन्छिन तत्पर हुन्छौँ धेरैजसो ।चिया पसल होस् वा पान पसल, ‘जात’ का कुरा हामीकहाँ कहिल्यै पनि गम्भीर रूपमा उठ्दैनन् । यस्तो विषयको गहिरो चिन्तन कमै गरिन्छ । बरु भनिन्छ, ‘जातको कुरा नगरौं होला ।’ यस्तो भन्नेहरूमध्ये धेरै कथित बौद्धिकलाई मैले चिनेको छु, जो मुद्दाबाट भाग्न चाहन्छन्, न कि विचार मन्थन गर्न ।जातको कुरा गर्दा मानिसको बोली र व्यवहारमा फरक देखिन्छ । जस्तै, ‘तपाईंलाई घरभित्रै छिराउन मन थियो कमरेड, तर बुबाआमाको चित्त दुखाउन चाहिनँ’ भन्ने कथित कम्युनिस्टहरूको ‘लज्जास्पद इमान्दार’ स्वीकारोक्तिदेखि ‘दलित साथीसँग एउटै थालमा भात खाएको छु’ भन्ने ढोंगी ‘सहानुभूतिपूर्ण’ गफसम्म सुन्दै आएको छु मैले ।पछिल्लो पुस्ताका युवाहरूको दुःख आफ्नै छन् । उनीहरूका पीडा सुन्दा उदेक लाग्छ । धेरै नौजवानको भनाइ ‘दलित’ भन्ने शब्द नै हटाउनुपर्छ भन्ने छ । उनीहरूका अनुसार शब्दमै समस्या छ रे । तर समस्या शब्दमा मात्रै हो त ? यसबारे बहस गर्न सक्ने धैर्य भने उनीहरूमा देखिन्न ।सदियौंदेखि मानिसलाई मान्छे हुनै नदिने यो सामाजिक संरचनाको जरो उखेल्ने वा कम्तीमा त्यसलाई कमजोर पार्ने सोच अहिले पनि हाम्रो समाजमा गहिरो रूपमा विकास हुन नसक्नु दु:खद् कुरा हो । जातको विषय विद्यालय तहदेखि नै बहस र विमर्शको केन्द्र बन्नुपर्ने संवेदनशील मुद्दा थियो । तर हामीले यसलाई सधैँ छायामा राख्यौं । नदेखेझैँ गर्यौं, नसुनेझैँ गर्यौं ।‘किन अनावश्यक विवादमा पर्नु?’, ‘कसले मोल्ने यस्तो जोखिम?’ यस्ता कुरा गर्दै हाम्रा शिक्षकहरू पनि यो विषयमा मौन बस्न रुचाउँदै आउनु भयो । शिक्षक समाज परिवर्तनका संवाहक हुन् । तर, तिनै शिक्षकमध्ये धेरैले यथास्थितिवादलाई मलजल गरिरहेको देखिन्छ ।क्याम्पस पुग्दासम्म जब विद्यार्थी जातको संरचनाबारे अलिअलि बुझ्न थाल्छन्, तबसम्म उनीहरू आफैं त्यसको जन्जालमा गहिरो गरी फसिसकेका हुन्छन् । न्वारन, पास्नी, गुन्यूचोली, व्रतबन्ध, विवाह र अन्त्येष्टि । जन्मदेखि मृत्युसम्मका प्रत्येक संस्कार जातको संरचनासँग गाँसिएको छ । तर यति संवेदनशील विषयमा पनि हामी कति संवेदनहीन बन्दै गइरहेका छौं ? यो सोच्नुपर्ने बेला होइन र ?नेपाली समाजको तीतो यथार्थलाई सिनेमाको माध्यमबाट प्रस्तुत गरेर गायक तथा सर्जक हुँदै फिल्म क्षेत्रमा प्रवेश गरेका प्रकाश सपूतले समाजप्रति ठूलो गुन लगाएका हुन् या वैगुन गरेका हुन् ?यसअघि यशकुमारले पनि जातीय विभेदविरुद्ध संगीत र सिनेमामार्फत समाजको नाङ्गो यथार्थ उजागर गर्ने साहस गरेका थिए । प्रकाश सपूत पनि यस्तै बाटोमा हिँडिरहेका छन् । यशझैँ उनी पनि गायकबाट सिनेमामा प्रवेश गरेका पात्र हुन् । यो फिल्मले प्रकाशलाई गायकमात्र होइन, अब ‘अभिनेता’ को रूपमा पनि चिनाएको छ । दलितहरू ‘हिरो’ हुन सक्दैनन् भन्ने आम भाष्य बदल्ने उनको यत्न स्तुत्य छ ।प्रकाशले यशकुमारले सुरु गरेको सांगीतिक विद्रोहलाई गीतमार्फत मात्रै होइन, अब सिनेमाको क्यानभासबाट पनि निरन्तरता दिन खोजेका छन् । उनी विभेदविरुद्धको यो सांस्कृतिक आन्दोलनमा अब झनै सक्रिय देखिनेछन् ।जात व्यवस्थालाई मलजल गरिरहेको नेपाली समाजको कालो अनुहार, अन्तरजातीय प्रेम र वियोग, दलहरूको दलदल, गैरसरकारी संस्थाहरूको दोगलापन, प्रहरी-प्रशासनको स्वार्थपूर्ण नियत । यस्ता अनेक विषयलाई गायक-सर्जक प्रकाश सपूतले अत्यन्तै मार्मिक र कलात्मक ढंगमा श्रव्य-दृश्य माध्यममा उतारेका छन् ।तर विडम्बना के छ भने, करोडौं खर्चेर बनाइएको यो सशक्त सिनेमा आम नेपाली दर्शकको ध्यानाकर्षण गर्न उति सफल देखिएन । यसमा दोष भने फिल्मको गुणस्तरमा थिएन । दोष थियो त्यसको ‘विषयवस्तु’ मा, जुन आम दर्शकको सहज मनोविज्ञानसँग मेल खान सकेन ।शनिबार, झापाको मेचीनगरस्थित सिटी सिनेमा हलमा १० जना दर्शक जम्मा नहुँदासम्म फिल्म नै चलाइएको थिएन । दर्शक सिलो खोजेर ल्याएपछि बल्ल हलको दैलो खुल्यो । उता, केही समयअघि ‘छक्का पञ्जा’ र त्यसका सिक्वेलहरूमा हल भरिने भीडको चाप हेर्दा, फितलै हास्य–कथाका सिनेमामा ‘हाउसफूल’ हुने तर यथार्थ र सामाजिक-राजनीतिक मुद्दा बोकेको सिनेमामा भने दर्शकविहीन हुने प्रवृत्तिले सोच्न बाध्य पार्छ । के नेपाली दर्शकले साँच्चै समाज परिवर्तन चाहिरहेका छैनन् त ? कि यथास्थिति नै रुचाइरहेका छन् ? यो संकथनको विषय हो ।जात भन्ने विषय केवल दलितको मात्र पीडा होइन, यो त गैरदलितको पनि साझा जिम्मेवारी हो । तर यो सन्देश गैरदलितले कहिले बुझ्ने ? 'वसन्त' कुनै जाति विशेषका लागि बनाइएको सिनेमा होइन । यो त समग्र नेपाली समाजका लागि बनाइएको कलात्मक ऐना हो ।यो सिनेमा गैरदलित दर्शकका लागि आफूलाई पुनरावलोकन गर्ने, आत्मसमीक्षा गर्ने अवसर पनि थियो । तर, पैसा खर्चेर टिकट किनेर जातको जटिलताबारे बुझ्न र आत्मबोध गर्न हामी कति तयार भयौँ त ?ठ्याक्कै यस्तै व्यवहार यशकुमारको सन्दर्भमा पनि दोहोरियो । जातीय मुद्दा उठाउँछ भन्ने बहानामा उनलाई दलित हिरोको ‘ट्याग’ नै लगाइयो । अब प्रकाश सपूत पनि त्यही नियतिको सिकार भइरहेका त होइनन् ?यदि होइन भने, एकपटक त कम्तीमा 'वसन्त' हेरेर बहस गरौं, विमर्श गरौं । किन हामी यस्तो सिनेमाबाट टाढा भागिरहेका छौँ ? यसका पात्र, कथा र सन्देश हाम्रो आफ्नै समाजको दर्पण हो । हामी आफैंलाई देखाउने प्रयास हो यो ।सदियौंदेखि जरा गाडेर बसेको जातीय संरचना कायम रहोस्, चलिरहोस्, बलियो होस् भन्ने चाहना राख्नेहरू समाजमा अझै पनि थुप्रै छन् । किनभने यदि बहस भयो, विमर्श भयो, चिन्तन भयो भने समाज बदलिन सक्छ । समाज बदलियो भने जनता सचेत हुन्छन् । नेताहरूको पेसा संकटमा पर्न सक्छ । यदि कुनै दिन, सिनेमा हेरेरै दर्शकको मन-मस्तिष्क तरंगित भयो भने । उनीहरूको साँचो अनुहार ऐनामा देखिन थाल्यो भने । फेरि के गर्ने ? पैतालामुनि कसलाई राख्ने ? पिँधमा थिचेर को ‘सर्वोच्च’ बन्ने ?"
साइपालमा शाखा खुलेसँगै ७५३ वटै पालिकाले पाए बैंक,"काठमाडौँ — वि.सं. २०७४ मा नेपाल राष्ट्र बैंकले मुलुकका सबै स्थानीय तहमा कम्तीमा वाणिज्य बैंकको एक शाखा खोल्ने नीति  लिएको थियो । ७५२ स्थानीय तहमा बैंक शाखा खुलेको लामो समयसम्म एउटा स्थानीय तह भने बाँकी नै रह्यो । बैंकिङ क्षेत्रमा लिइने परीक्षाको प्रश्नपत्रमा ‘नेपालको कुन स्थानीय तहमा हालसम्म वाणिज्य बैंकको शाखा पुग्न सकेको छैन ?’ भन्ने एउटा नयाँ प्रश्न जन्मियो । तर अब यो प्रश्न सोधिने छैन । किनकि, साइपाल गाउँपालिकामा ‍२८ माघ २०८१ मा नेपाल राष्ट्र बैंकका गभर्नर महाप्रसाद अधिकारीले एभरेष्ट बैंक लि.को शाखा उद‍्घाटन गरेसँगै मुलुकका सबै स्थानीय तहमा बैंक शाखा पुगेका छन् ।साइपाल गाउँपालिकाको धलौन भन्ने स्थानमा बैंक शाखा पुग्नु आफैंमा उपलब्धि हो । बझाङको सदरमुकाम चैनपुरबाट तीन घण्टाको जिप यात्रा गरेपछि तलकोट नाम गरेको गाउँपालिका पुगिन्छ अनि त्यहाँबाट ७ देखि ८ घण्टा पैदलयात्रा गरेपछि बल्ल धलौन भन्ने स्थानमा पुगिन्छ । साइपाल गाउँपालिकाको सदरमुकाम काँडा भन्ने स्थानमा छ । धलौनबाट काँडासम्म पुग्न भने अझ ६ देखि ७ घण्टा हिँड्नु पर्छ । त्यसैले यसपटक साइपालको सदरमुकाम काँडामा शाखा नखोली धलौनमा खोलिएको हो ।बझाङ जिल्लाको उत्तरी क्षेत्रमा अवस्थित साइपाल गाउँपालिकाले जिल्लाकै करिब ४० प्रतिशतभन्दा धेरै भूभाग ओगटेको छ । पालिकाको उत्तरी सिमाना चीनसम्मै जोडिन्छ । साइपाल हिमालको नामबाट यो पालिकाको नाम रहन गएको हो । राष्ट्रिय जनगणना २०७८ अनुसार २६२५ जनसंख्याको बसोवास रहेको यो पालिकामा बैंक शाखा नहुँदा करिब २ दिनको पैदल यात्रा गरी जिल्लाको तलकोट वा सदरमुकाम चैनपुरसम्म पुग्नुपर्थ्यो ।बैंक तथा वित्तीय संस्थाको पहुँच नहुँदा कतिसम्म सास्ती भोग्नुपर्ने रहेछ र कतिसम्म लाचारी बन्नुपर्ने रहेछ भनेर जान्न यहाँका स्थानीय जनप्रतिनिधिलाई सोध्दा थाहा लाग्छ । अहिलेको समाजमा बैंकबिनाको अर्थतन्त्र निकै कठिन र चुनौतीपूर्ण हुने विषयमा कुनै द्विविधा नहोला । साइपालमा बैंक शाखा पुग्दा स्थानीय खुसी छन् । जनप्रतिनिधि अझ पनि पालिकाको सदरमुकाम काँडासम्म बैंक पुग्न सके सुनमा सुगन्ध हुने बताउँछन् ।नेपालमा बैंक प्रथाको विकास गर्ने, मुलुकभरि वित्तीय प्रणालीको पहुँच पुर्‍याउने नेपाल राष्ट्र बैंकका प्रमुख उद्देश्यमध्ये एक हो । यही प्रयोजनका लागि राष्ट्र बैंकले वि.सं. २०२५ मा बैंकिङ प्रवर्द्धन समिति खोली तत्कालीन पचहत्तरै जिल्लामा वाणिज्य बैंक शाखा पुर्‍याउने नीति अँगाल्यो । सुरुवातीमा राष्ट्र बैंकले २५ लाखको कोष स्थापना गरी प्रत्येक जिल्लामा बैंक शाखा खोल्न सर्वेक्षण गर्‍यो । त्यतिबेलाको नेपालको अवस्थालाई कल्पना गर्दा यो कत्तिको चुनैतीपूर्ण थियो होला भनेर सहजै अनुमान लगाउन सकिन्छ ।कमजोर वित्तीय चेतना, पूर्वदेखि मुलुकभित्रैबाट पश्चिम जान नसकिने अवस्थाको कठिन भूगोल, जनसंख्याको ठूलो अंश साक्षरसम्म नरहेको अवस्थामा प्रत्येक जिल्लामा बैंक शाखा पुर्‍याउन राष्ट्र बैंक सामु चुनौतीका पहाड नै थिए । तर प्रत्येक जिल्लामा कम्तीमा एउटा बैंक शाखा नपुर्‍याइ भएको थिएन । अतः राष्ट्र बैंकले नयाँ शाखाको सुरूका वर्षको नोक्सानी व्यहोरिदिने नीति अँगाल्यो । सुरूमा ३ वर्षसम्म शतप्रतिशतसम्म र त्यसपछि ५ वर्षसम्म क्रमशः १००, ७५, ५०, २५ र १० प्रतिशतसम्म नोक्सानी व्यहोर्ने नीतिका कारण वाणिज्य बैंकहरू शाखा खोल्न उत्प्रेरित भए ।त्यसो त नेपालमा त्यतिबेलासम्म नेपाल बैंक, राष्ट्रिय वाणिज्य बैंक र वाणिज्य बैंकिङ नगरेको कृषि विकास बैंक मात्र थिए । त्यस समयमा नयाँ खुलेको शाखालाई कार्यकारी पुँजी अभाव हुन नदिने नीति पनि अँगालिएको थियो । यस्तो कार्यकारी पुँजी बैंक शाखा खुलेको तीन वर्षसम्म चुक्ता गर्ने गरी २ लाखसम्म दिने नीति थियो । अन्ततः २०३४ असारमा तत्कालीन सबै ७५ वटै जिल्लामा वाणिज्य बैंकका शाखा पुगेका थिए । यस कार्यमा नोक्सानी व्यहोर्ने नीतिअन्तर्गत राष्ट्र बैंकले २०३७ असारसम्म ७५ लाख ५१ हजार नोक्सानी व्यहोरेको थियो । त्यसका अतिरिक्त बैंकहरूमा कार्यकारी पुँजीको अभाव हुन नदिने नीतिअन्तर्गत २०३७ असारसम्म वाणिज्य बैंकलाई ७५ लाख २५ हजार उपलब्ध गराएको थियो । यस कार्यक्रमअन्तर्गत २०३७ असारसम्म मुलुकभर वणिज्य बैंकका कुल २४१ शाखा खुलेका थिए । जसमा मुलुकका ग्रामीण क्षेत्रमा १५४ वटा र सहरी क्षेत्रमा ८७ वटा बैंक शाखा खुल्न पुगे ।असार २०७३ सम्म नेपालमा वाणिज्य बैंकहरूका जम्मा १ हजार ८ सय ६९ वटा शाखा (धेरै शाखा सहरबजार केन्द्रित) थिए । यी शाखाहरू तत्कालीन जनसंख्यालाई तुलना गरी हेर्दा करिब १५ हजारमा एउटा वाणिज्य बैंकको शाखा हुन आउँथ्यो । यही विषयलाई समेत मनन गरी वि.सं. २०७४ मा राष्ट्र बैंकले सबै स्थानीय तहमा कम्तीमा वाणिज्य बैंकको एक शाखा खोल्ने नीति अँगाल्यो । असार २०७४ सम्ममा मुलुकका ७५३ स्थानीय तहमध्ये करिब ४० प्रतिशत अर्थात् २ सय ९६ स्थानीय तहमा मात्र वाणिज्य बैंकका शाखा पुगेका थिए । तत्कालीन अवस्थामा लिइएको यो नीति वित्तीय समावेशीकरणका हिसाबले मात्र नभइ अन्य हिसाबले समेत रणनीतिक निर्णय थियो । तर कुनै पनि स्थानमा बैंक तथा वित्तीय संस्थाका शाखा खोल्न त्यस स्थानमा विद्युत्, पानी, सडक, सुरक्षा, इन्टरनेटजस्ता न्यूनतम भौतिक पूर्वाधारको आवश्यकता पर्छ ।मुलुकका सबै स्थानीय तहमा उपर्युक्त न्यूनतम पूर्वाधार उपलब्ध छैनन् भन्नेबारेमा राष्ट्र बैंकलाई राम्रै जानकारी थियो । तथापि, मुलुकभरि वितीय सेवा पुर्‍याउने र भर्खरै जारी भएको संविधानले अँगालेको संघीय संरचनालाई सघाउने हिसाबले पनि यो निर्णय गर्नु जरूरी थियो । तर सुरक्षा लगायत भौतिक पूर्वाधारबिना सबै स्थानीय तहमा बैंक शाखा खोल्न निर्देशन मात्र दिँदा त्यो प्रभावकारी नहुने भएकाले सबै स्थानीय तहमा बैंक शाखा सामानुपातिक ढंगले खोल्ने योजना पेस गर्न राष्ट्र बैंकले वाणिज्य बैंकहरूलाई नै निर्देशन दियो ।बैंक शाखा खोल्ने स्थानमा मिलेसम्मका पूर्वाधारको व्यवस्था गरिदिन नेपाल सरकारलाई अनुरोध गर्‍यो। यही सिलसिलामा वाणिज्य बैंकहरूबाट प्राप्त योजनासमेतलाई आधार बनाएर नेपाल राष्ट्र बैंकले १४ चैत २०७४ मा एउटा परिपत्र जारी गर्दै बाँकी रहेका स्थानमा शाखा खोल्न निर्देशन जारी गर्‍यो। उक्त निर्देशनमा वाणिज्य बैंकलाई पहिलो चरणमा वैशाख २०७५ भित्र थप २ सय ४३ स्थानीय तहमा र सोही वर्षको असारभित्र थप १ सय १६ स्थानीय तहमा शाखा खोल्न वाणिज्य बैंकको नाम र शाखा खोल्नुपर्ने स्थानीय तहको नामै तोकेर निर्देशन जारी भएको थियो । अन्ततः असार २०७५ मा ७५३ स्थानीय तहमध्ये ६३१ मा वाणिज्य बैंकका शाखा पुगे ।सबै स्थानीय तहमा बैंक शाखा खोल्न दिइएको अन्तिम मितिमा समेत कोशीमा २२ प्रतिशत स्थानीय तहमा शाखा खुल्न बाँकी थियो भने मधेश, बागमती, गण्डकी, लुम्बिनी, कर्णाली र सुदूरपश्चिममा क्रमशः १२, ११, १५, १०, ४६ र ४० प्रतिशत स्थानमा बैंक शाखा पुगेका थिएनन् । यसरी शाखा नखुल्नुमा बैंक तथा वित्तीय संस्थाका कारण भन्दा पनि कतिपय ठाउँमा स्थानीय सरकारको समन्वयको अभाव रहेको र अधिक स्थानमा सडक, बत्ती, इन्टरनेट लगायतका पूर्वाधारको अभाव नै प्रमुख कारण थिए । तर राष्ट्र बैंकले बैंक तथा वित्तीय संस्थाहरूलाई शाखा खोल्ने ताकेता गरिनै रह्यो भने नेपाल सरकारलाइ पूर्वाधारको व्यवस्था गरिदिन अनुरोध गरिरह्यो । अन्ततः असोज २०७६ सम्ममा ७ सय ३९ स्थानीय तहमा वाणिज्य बैंकका शाखा पुगे पनि १४ स्थानीय तह त्यतिबेला पनि बैंकविहीन नै रहे ।असार २०७७ सम्म आइपुग्दा मुलुकका जम्मा ६ स्थानीय तहमात्र बैंक शाखाको पहुँचबहिर रहे । त्यसैगरी, २०७८ को असारसम्म आइपुग्दा धादिङको रूवी भ्याली गाउँपालिका, जाजरकोटको जुनीचाँदे गाउँपालिका र बझाङको साइपाल गाउँपालिका मात्र शाखाको पहुँच बाहिर रहे । सबै तहमा शाखा पहुँच पुर्‍याउन नेपाल राष्ट्र बैंकको स्थानीय सरकार एवं वाणिज्य बैंकसँग निरन्तर सम्पर्क रही नै रह्यो । तर एउटा कुरा के सहज थियो भने बाँकी स्थानीय तहमा कुन बैंक जानुपर्ने हो भन्ने कुरा नेपाल राष्ट्र बैंकलाई पहिल्यै जानकारी थियो । सम्बन्धित बैंकको ढिलासुस्ती भन्दा पनि सम्बन्धित स्थानीय तहमा पूर्वाधारकै कारण बैंक शाखा नपुगेको अवस्था थियो । स्थानीय तहमा पूर्वाधार पुर्‍याउन सम्बन्धित स्थानीय तह, राष्ट्र बैंक एवं नेपाल सरकारकै पहलस्वरूप अन्ततः २०७९ मा बझाङको साइपाल गाउँपालिकाबाहेक सबै स्थानीय तहमा वाणिज्य बैंकका शाखा पुगे ।७ सय ५२ स्थानीय तहमा बैंक शाखा खुलेको लामो समयसम्म पनि बझाङको साइपाल गाउँपालिकामा बैंक शाखा खोल्न नसक्दा यो विषय नेपाल राष्ट्र बैंकका लागि मात्र नभएर नेपाल सरकारकै लागि समेत चासोको विषय बनेको थियो । आर्थिक वर्ष २०८१/८२ को बजेट वक्तव्यमा समेत बझाङको साइपालमा बैंक शाखा पुर्‍याउने विषयले स्थान पायो । शाखा खोल्न जानुपर्ने जिम्मा पाएको एभरेष्ट बैंक लि. र नेपाल राष्ट्र बैंकको निरन्तर प्रयासका कारण अन्ततः सुदूरपश्चिम प्रदेशअन्तर्गतको बझाङ जिल्लाको साइपाल गाउँपालिकामा यही २८ माघ २०८१ मा औपचारिक रूपमा बैंक शाखाको स्थापना हुन सकेको हो ।"
जब जंगलको बीचमा दुई किशोरीको क्षतविक्षत शव देखेँ...,"अछाम — फेसबुकको न्युजफिडमा भेटिने कतिपय सूचनाले कहिलेकाहीँ झस्काउँछ । त्यस्तै भयो माघ ११ गते । रातीको ८ बजेको थियो । कसैले लेखेको थियो, ‘अछामको ढकारी गाउँपालिका–८ का दुई किशोरी हिजोबाट सम्पर्कविहीन थिए ....।’ यो स्टाटसमा केही अप्रिय घटनाको छनक थियो ।यत्ति सूचना काफी थियो, मलाई अत्याउन । किनभने, मैले किशोरीहरू कसरी हिंसामा परिरहेका छन्, कसरी बलात्कारको सिकार भइरहेका छन् र कसरी उनीहरूको जीवन नै हर्ने घटना भइरहेका छन् भन्नेबारे जानकार थिएँ । अनि जानकार थिएँ, समयमै सचेत भइएन भने यस्ता बर्बर घटना शक्तिको पहुँच प्रयोग गरेर लुकाइन्छ वा सामसुम पारिन्छ भन्नेबारे पनि ।यो घटनाबारे बुझ्न मैले सुरुमै अछामका प्रहरी प्रमुख डीएसपी ईश्वरीप्रसाद भण्डारीलाई फोन गरेँ । उनले ढकारी गाउँपालिका–८ घोडासैनका दुई जना किशोरी मृत फेला परेको बताउँदै भने, ‘छिन्ने जंगलमा १४ वर्षीया सरस्वती खड्का र ईश्वरी खड्काको शव करिब २० मिटरको दूरीमा फेला परेको छ । उनीहरू एकै घरका फुपूभदैनी नाता रहेको जानकारी पाएका छौं ।’प्रहरीबाट मैले अरु कुरा पनि थाहा पाएँ । जस्तो कि, माघ ११ गते उनीहरू बस्तुभाउ चराउन बिहान घरबाट निस्केका रहेछन् । साँझसम्म घर नआएपछि परिवारले खोजी थालेका रहेछन् । माघ १२ गते शनिबार साँझ ६ बजे मात्रै गाउँलेले शव भेटेका रहेछन् । अनि, बल्ल घटनाबारे प्रहरीले थाहा पाएको रहेछ ।डीएसपी भण्डारीले आइतबार बिहानै प्रमुख जिल्ला अधिकारीसहितको टोली घटनास्थल जाने कुरा पनि बताए । मैले घटनाको यही सूचना प्रकाशनका लागि पठाएँ । ई-कान्तिपुरमा डटकममा यो समाचार छापिएपछि म थप सूचना खोज्नतिर लागेँ ।ती किशोरीको हत्या किन भएको होला ? त्यो हत्या मात्रै थियो कि बलात्कारपछिको हत्या थियो ? अपराधीहरू को होलान् ? अनि शव भेटिएको ठाउँ नै घटनास्थल थियो कि अन्त कतै हत्या गरेर त्यहाँ ल्याई फालिएको होला ? के यो घटनामा निष्पक्ष छानबिन होला ? मृतकले न्याय पाउलान् ?मेरो मनमा अनेकन् प्रश्नहरू उठ्न थाले ।घटनास्थल नपुगी यतिका धेरै प्रश्नका उत्तर पाउन पनि सम्भव थिएन । तर घटनास्थल पुग्न त्यति सजिलो थिएन । यताउति सोधखोज गरेपछि मैले थाहा पाएँ, सदरमुकाम मंगलसेनबाट २ घण्टा गाडीको यात्रा गरेर ५ घण्टा पैदल हिँडेपछि मात्रै त्यहाँ पुगिन्थ्यो ।कसरी जाने, एक्लै जाने कि कसैलाई साथी लैजाने ! यस्तै यस्तै सोच्दा सोच्दै रातको ११ बजिसकेको थियो । केही साथीको फोन उठेन । केही साथी त्यति टाढा जाने आँट गरेनन् । कसैले जान मन भएको तर स्वास्थ्य ठीक नभएको बताए ।आइतबार बिहानै ५ बजेतिर घटनाबारे थप जानकारी माग्दै ढकारी गाउँपालिकाका अध्यक्ष प्रकाश साउदलाई फोन गरेँ । उनले आफू अघिल्लो दिन धनगढी पुगेकाले खबर सुन्नेबित्तिकै अछाम फर्किरहेको बताए । मैले हतारमै सोधेँ, ‘कहाँ पुग्नुभयो ?’ उनले कैलाश खोला पुगेको जवाफ दिने बित्तिकै मैले सोधिहालेँ, ‘सिट छ भने मलाई पनि लिएर जानूस् न !’म घरबाट निस्कँदा घरका कुनै सदस्य पनि उठेका थिएनन् । पत्रकारितामा दशक बिताएँ तर पहिलो पटक घरमा बुवाआमालाई खबर नै नगरी म घरबाट निस्किँदै थिएँ । पालिका अध्यक्ष सवार गाडी भएको ठाउँमा पुगेँ । घरबाट करिब ८ किलोमिटर छिचोलेपछि बल्ल घरमा खबर गर्ने मेसो मिल्यो ।गाडीबाटै पत्रकार महासंघ अछामका अध्यक्ष रमेश रावतलाई फोन गरेँ । उनले केही समयपछि आफू पनि घटनास्थल जाने बताए । मनमनै सोचेँ, कम्तीमा दुई जना पत्रकार भइयो भने शक्तिका आडमा कसैले घटना सामसुम पार्न सक्दैनन् ।जब घटनास्थल पुगेँ...२ घन्टा गाडीको यात्रा र ५ घन्टाको पैदलयात्रापछि घटास्थल पुग्यौँ । त्यहाँ पुग्दा नपुग्दै म थाकिसकेकी थिएँ । किनकि, उकालो र ओराली अनि कतै कतै त भीरबाट हेर्दा नै रिंगटा चल्ने बाटो थियो । मैले बीच बाटोमै मंगलसेनबाट निस्केका प्रमुख जिल्ला अधिकारी र प्रहरी प्रमुखको टोलीलाई बाटोमै भेटेँ ।एकाबिहानै प्रहरी र नयाँ मान्छेहरूको लस्कर उकालो लागेको देखेर होला कि घटनाबारे थाहा पाएर होला- स्थानीयहरू त्यहाँ जम्मा भएको देखिन्थे । घटनास्थलमा २५ जनाजति स्थानीय रातभर शव कुरेर बसेका रहेछन् । मैले अलिक परबाट दुई किशोरीको शव देखेँ । एक थिइन्, १४ वर्षकी ईशारा खड्का र अर्की थिइन्, १५ वर्षकी सरस्वती खड्का ।ईशाराको अनुहार क्षतविक्षत थियो । उनको अवस्थाबारे वर्णन गर्ने शब्द पनि मैले भेटिनँ । ईशाराको शवभन्दा १५ मिटरमाथि सरस्वती खड्का निष्प्राण भएर लडेकी थिइन् । उनको टाउपछाडिको भागमा गहिरो चोट थियो । लुगा च्यातिएको थियो । छेउमा आँसी, चप्पल र सेतो दोपट्टा थियो ।शव रहेको स्थानबाट करिब १० मिटर माथि पुगेँ । माथीबाट ठूला ढुंगा निकालेर खसालेजस्तो देखिन्थ्यो । घटनास्थलमा कतै ढुंगा निकालेजस्तो देखिन्थ्यो । कतै रुखका हाँगा भाँचिएको देखिन्थ्यो । घटनास्थललाई शंकाको नजरले नहेर्ने हो भने ठूला ढुंगा खसेर दुवैको प्राण गएको भन्न सकिन्थ्यो ।घटनास्थल पुगेका किशोरीका आफन्त र छरछिमेकी मौन थिए । उनीहरू आँखाभरि आँसु टिलपिल बनाउँदै शवतिर एकोहोरो हेरिरहेका थिए । हत्याको आशंका गर्दै प्रहरी–प्रशासनलाई दबाब दिने स्वर कतै सुनिएन । सबै स्तब्ध र मूर्छित थिए ।ईशाराकी भाउजू कृष्णा खड्काका अनुसार ईशारा र सरस्वतीको स्कुलमा पढाइ नभएकाले अभिभावकलाई काम सघाउन बेंसी झरेका थिए । शुक्रबार दिउँसो खाना खाएर बाख्रा लिएर जंगल पुगेका उनीहरू साँझ अबेरसम्म नफर्केपछि खोजी सुरु भएको थियो । उनलाई नन्द ईशारा र ढकारीका एक जना किशोरबीच फोनमा कुरा भइरहनेबारे थाहा रहेछ । त्यही सूचनाका आधारमा केहीले ईशारा त्यही केटोसँग भागेको र यही कुराको डरले सरस्वती लुकेको हुन सक्ने अनुमान गरिरहेका रहेछन् ।नन्द घर नफर्केपछि कृष्णाले ती किशोरलाई ईशाराबारे सोधिछिन् । जवाफमा ती किशोरले आफूलगायत ३ जनाले दिउँसो इशारा र सरस्वतीलाई जंगलमा भेटेको बताए र पछि प्रहरीले कृष्णाले दिएको सूचनाकै आधारमा अनुसन्धान अघि बढायो ।घोडासैन गाउँबाट करिब ४ घण्टा तलको घनाजंगलमा सरस्वती र ईशारालाई शनिबार साँझ खोलामा माछा मार्न गएका टेकबहादुर बुढ्थापा लगायतले देखेपछि मृत्युको खबर गाउँभर फैलिएको रहेछ । ती किशोरीहरूको हत्याबारे मैले निरन्तर रिपोर्टिङ गरिरहेँ । प्रहरी प्रधान कार्यालय र गृह मन्त्रालय दुवैले घटनामाथि चासो देखाए । अनि प्रहरीले पनि गम्भीरतापूर्वक अनुसन्धान अघि बढायो ।घटनाको अनुसन्धान सकाएपछि प्रहरीले निष्कर्ष निकाल्यो, ईशारा र सरस्वती प्रेम सम्बन्धमा थिए । अनि उनीहरू शारीरिक सम्बन्धको प्रस्ताव अस्विकार गर्दा मृत्युवरण गर्न बाध्य भए । यो घटनापछि म किशोरावस्थामा हुने प्रेम अनि यही प्रेमको फाइदा उठाउँदै जबर्जस्ती गर्न खोज्ने प्रवृत्ति किन यो समाजमा हुर्किरहेको छ र यसका पछाडि के कस्ता सामाजिक कारणहरू होलान् भनेर घोत्लिएँ । ईशारा र सरस्वतीको आखिर के दोष थियो र उनीहरूले हत्याको सजाय भोग्न बाध्य भए भनेर पनि सोचेँ । अनि सोचेँ, के शारीरिक सम्बन्ध राख्न अस्विकार गर्नु नै उनीहरूको दोष थियो त ?यो प्रश्नले भने मेरो मनलाई अहिले पनि बिझाइरहेको छ, तनाव दिइरहेको छ र मथिंगल नै हल्लाइदिएको छ ।"
इजरायलतर्फ इरानको जवाफी कारबाही सुरु,काठमाडौँ — इजरायलले लगातार दोस्रो दिन पनि इरानमाथि हवाई आक्रमण गरेपछि इरानले पनि जवाफी कारबाही सुरु गरेको छ । इजरायली फाइटर जेट्सले शुक्रबार मध्यराति इरानका सैन्य परमणु क्षेत्रलाई दोस्रोपटक निशाना बनाए ।इजरायली आक्रमणमा परी इरानमा अहिलेसम्म ७८ जना मारिएको र ३५० भन्दा बढी घाइते भएको अन्तर्राष्ट्रिय सञ्चार माध्यमहरुले जनाएका छन् ।जवाफमा इरानले १५० ब्यालेस्टिक मिसाइल इजरायलतर्फ प्रहार गरेको छ । जसमा ६ वटा मिसाइल राजधानी तेल अभिवमा खसेका थिए । जसमा परी एक जना महिलाको मृत्यु भएको छ ।साथै ६३ जना घाइते भएका छन् । इरानी मिडिया रिपोर्ट्स अनुसार इजरायली रक्षा मन्त्रालयलाई पनि निशाना बनाएर प्रहार गरिएको दाबी गरिएको छ ।इरानका तर्फबाट आक्रमण हुने आशंकाका बीच इजरायली प्रधानमन्त्री बेन्जामिन नेतान्याहुलाई सुरक्षित क्षेत्रमा सारिएको बताइएको छ ।इजरायलले शुक्रबार बिहान साढे ५ बजेतिर परमाणु र अन्य केही सैन्य क्षेत्रलाई निशाना बनाएको थियो । जहाँ ६ परमाणु वैज्ञानिक र २० भन्दा बढी सैन्य अधिकारी मारिएका थिए ।
क्रिस्टियानो रोनाल्डो बने ई-स्पोर्ट्स् विश्वकपका ग्लोबल एम्बासडर,"काठमाडौँ — फुटबल खेलका विश्वव्यापी सुपरस्टार क्रिस्टियानो रोनाल्डो ई-स्पोर्ट्स् विश्वकप २०२५ को ग्लोबल एम्बासडर बनेका छन् । उनले शुक्रबार यसबारे सामाजिक सञ्जाल प्लाटफर्म एक्समा पोस्ट गर्दै ई-स्पोर्टसमा आबद्ध हुन पाउँदा उत्साहित भएको जनाएका छन् ।क्रिस्टियानो ई-स्पोर्ट्स् विश्वकपका ग्लोबलका एम्बासडर हुने घोषणा गत वर्ष साउदी अरबको रियादमै आयोजित ई-स्पोर्ट्स्् विश्वकप समापन समारोहका समयमा गरिएको थियो । त्यहाँ उनी परम्परागत साउदी पोशाकमा फिफा अध्यक्ष जियानी इन्फान्टिनो र अन्य विशिष्ट पाहुनासँगै मञ्चमा थिए ।पोर्चुगल तथा साउदी अरबको क्लब अल-नासेरबाट व्यावसायिक फुटबल खेलिरहेका ४० वर्षीय रोनाल्डोले शुक्रबार सोही घोषणाको पुष्टि गरेपछि ई-स्पोर्ट्स् प्रेमीहरू हर्षित बनेका छन् । रोनाल्डोले एक्स, फेसबुक, इन्स्टाग्राम लगायत सामाजिक सञ्जालहरूमा लेखेका छन्, ‘ग्लोबल एम्बासडरका रूपमा ई-स्पोर्ट्स विश्वकपसँग जोडिन पाउँदा म गौरवान्वित छु, यसमा म ई-स्पोर्ट्सका ती खेलाडीहरूसँगै उभिनेछु जसले आगामी पुस्तालाई प्रेरित गर्नेछन् ।’यस पटकको ई-स्पोर्ट्स विश्वकप फेरि रियादमै आयोजना हुने भएको छ । यो प्रतियोगिता जुलाई ७ देखि अगस्ट २४ सम्म चल्नेछ । यसमा विभिन्न २१ शीर्षकका २५ वटा खेलहरू हुनेछन् । यसमा लिग अफ लेजेन्ड्स, अनर अफ किङ्स, फेटल फ्युरी, पबजी जस्ता चर्चित खेल समावेश गरिनेछ । पहिलोपटक चेस पनि समावेश हुँदै छ । प्रतियोगितामा २ सयभन्दा बढी क्लबका २ हजार खेलाडीहरू भाग लिने अनुमान गरिएको छ ।प्रतियोगिताको कुल पुरस्कार राशी ७० मिलियन अमेरिकी डलर हुनेछ । यो ई-स्पोर्ट्स इतिहासमै अहिलेसम्मको सबैभन्दा ठूलो पुरस्कार राशी हो । यस विश्वकपमा भाग लिने खुड्किलोको रूपमा एसिया क्षेत्रको छनोट खेलहरू आगामी साता आयोजना हुँदैछन् । त्यसमा कम्तीमा दुई नेपाली टिमले प्रतिस्पर्धा गर्ने अपेक्षा गरिएको छ ।फुटबल र खेल जगतमा चर्चित रोनाल्डोको सहभागितालाई परम्परागत खेलकुद र डिजिटल गेमिङबीचको दूरी घटाउने रणनीतिक कदमको रूपमा हेरिएको छ । उनको अन्तर्राष्ट्रिय प्रभावका कारण प्रतियोगिताको लोकप्रियता, दर्शक संख्या र प्रायोजन उल्लेखनीय रूपमा बढ्ने अपेक्षा गरिएको छ । यसले ई-स्पोर्ट्सलाई क्रमशः मुलधारको मनोरञ्जन र खेल क्षेत्रको रूपमा थप स्वीकार्य बनऔन सघाउने आयोजकहरूको अनुमान छ ।ई-स्पोर्ट्स बजार आफैँमा तीव्र गतिमा विस्तार भइरहेको छ । सन् २०२५ सम्ममा यो उद्योगको आम्दानी लगभग २ अर्ब डलर पुग्ने आकलन गरिएको छ । दर्शक संख्या पनि ६४ करोडभन्दा बढी हुने अनुमान गरिएको छ । साउदी अरेबियाले यस क्षेत्रमा गेमर्स-८ जस्ता परियोजना र विभिन्न प्रतियोगितामार्फत उल्लेखनीय लगानी गर्दै डिजिटल खेलकुद र मनोरञ्जनको अन्तर्राष्ट्रिय केन्द्र बन्ने लक्ष्य लिएको घोषणा गरिसकेको छ ।"
ट्रम्पले भने- इरानले छिटोभन्दा छिटो न्यूक्लियर सम्झौता गर्नुपर्छ,"काठमाडौँ — अमेरिकी राष्ट्रपति डोनाल्ड ट्रम्पले अमेरिकाले इजरायली कदमको समर्थन गर्ने बताउँदै इरानले छिटोभन्दा छिटो न्यूक्लियर सम्झौता गर्नुपर्ने बताएका छन् । अन्तर्राष्ट्रिय संचारमाध्यम सीएनएनसँग कुरा गर्दै ट्रम्ले आगामी दिनमा इजरायली आक्रमण थप घातक हुनसक्ने संकेत पनि गरे ।यसअघि अमेरिकी विदेशमन्त्री मार्को रुबियोले इजरायलले इरानविरुद्ध एकपक्षीय कारबाही गरेको बताउँदै इरानले बदलास्वरुप अमेरिकामाथि आक्रमण नगर्न सचेत गराएका थिए ।शुक्रबार ट्रम्पले एनबीसी न्यूजसँग कुरा गर्दै इरानले अमेरिकासँग आणविक सम्झौता गर्ने मौका गुमाए पनि उनीहरुसँग अहिले फेरि एउटा मौका रहेको बताए । उनले इरानी प्रतिनिधिले आफूलाई फोन गरेर अझै पनि सम्झौता गर्न चाहेको संकेत पनि दिएका छन् । अल जजिराका अनुसार बेलायत, फ्रान्स र जर्मनीका नेताहरूले भने पछिल्ला घटनामा संग्लन सबै पक्षलाई थप तनाव नबढाउन आग्रह गरेका छन् ।बेलायती प्रधानमन्त्री किअर स्टार्मरले फ्रान्सेली राष्ट्रपति इम्यानुएल म्याक्रोन र जर्मन चान्सलर फ्रेडरिख मर्जसँग पछिल्लो विकसित घटनाक्रमका विषयमा टेलिफोन कुराकानी गरेका थिए । स्टार्मर कार्यालयले जारी गरेको विज्ञप्तिमा भनिएको छ, 'नेताहरूले इरानको आणविक कार्यक्रमबारे लामो समयदेखि विद्यमान स्थितिबारे गम्भीर चिन्ता व्यक्त गरे । यस क्षेत्रलाई अझ अस्थिर बनाउन सक्ने थप तनावबाट सबै पक्षले टाढा रहन आग्रह गरे ।'शुक्रबार बिहानदेखि सुरु भएको इजरायली आक्रमणमा इरानका क्रान्तिकारी गार्ड प्रमुख होसेन सालामी र पूर्व आणविक ऊर्जा प्रमुख फेरेयदुन अब्बासीको मृत्यु भएको छ । आणविक प्रशोधन केन्द्र लक्षित आक्रमणमा ६ जना इरानी ‘न्यूक्लियर साइन्टिस्ट’(आणविक वैज्ञानिक)को पनि मृत्यु भएको अलजजिराले उल्लेख गरेको छ । इजरालयले यो आक्रमणमा दुई सय लडाकु जहाजहरु परिचालन गरेको छ ।शुक्रबार बिहानको सूर्योदयभन्दा केही समयअघिदेखि नै इजरायलले इरानमा आक्रमण सुरु गरेको थियो । 'राइजिङ लायन' नाम दिइएको यो आक्रमण सैनिक नेतृत्व लक्षित र न्यूक्लियर प्लान्टकेन्द्रित देखिन्छ । इजरायली प्रधानमन्त्री बेन्जामिन नेतान्याहुले इरानको आणविक खतरा अन्त्य नहुँदासम्म आक्रमण जारी रहने बताएका छन् ।"
एयर इन्डिया जहाज दुर्घटना : 'ब्ल्याक बक्स' भेटियो,"काठमाडौँ — गुजरातको अहमदाबादमा दुर्घटनाग्रस्त एयर इन्डियाको जहाजको 'ब्ल्याक बक्स' भेटिएको छ । शुक्रबार अपराह्न भारतका नागरिक उड्डयनमन्त्री राममोहन नायडु किंजरापुले उक्त जहाजको ब्ल्याक बक्स भेटिएको जानकारी दिएका हुन् ।मन्त्री नायडूले एक्समा लेखेका छन्, 'वायुयान दुर्घटना अन्वेशष ब्युरो(एआईआईबी) ले अहमदाबादको दुर्घटनास्थलबाट फ्लाइट डेटा रेकर्डर(ब्ल्याक बक्स) २८ घण्टाभित्र फेला पारेको छ । यो दुर्घटनाको जाँचका लागि महत्त्वपूर्ण कदम हो । यसले घटनाको अनुसन्धानका लागि निकै सहयोग पुग्नेछ ।'बिहीबार दिउँसो २३० यात्रु र १२ कर्मचारी लिएर उडेको एयर इन्डियाको विमान धावनमार्गबाट ‘टेकअफ’ गरेलगत्तै नजिकैको मेडिकल कलेजको होस्टलमा बजारिन पुगेको थियो । २ पाइलटसहित १२ जना ‘क्याबिन क्रु’ सदस्य र २३० यात्रु थिए । तीमध्ये १६९ जना भारतीय हुन् । त्यस्तै बेलायतका ५३ जना, पोर्चुगलका ७ जना र क्यानडाका १ यात्रु रहेको एयर इन्डियाले जनाएको छ । जहाजमा रहेका बेलायती नागरिक विश्वासकुमार रमेशबाहेक सबै यात्रुको मृत्यु भएको छ । उक्त विमान दुर्घटनामा गुजरातका पूर्वमुख्यमन्त्री विजय रुपाणीको समेत मृत्यु भएको छ ।विमान दुर्घटनामा 'ब्ल्याक बक्स'को महत्त्वब्ल्याक बक्स विमान दुर्घटनाको कारण पत्ता लगाउन महत्त्वपूर्ण मानिन्छ । ब्ल्याक बक्समा ‘फ्लाइट डेटा रेकर्ड’ र ‘ककपिट भ्वाइस रेकर्ड’ हुन्छ । ब्ल्याक बक्समा विमान दुर्घटना हुनुभन्दा अगाडिको २ घण्टाको कुराकानी तथा आवाज र २५ घण्टासम्मको उडानसम्बन्धी सूचना रेकर्ड हुन्छन् ।विमान जस्तोसुकै दुर्घटनामा परे पनि यो ब्ल्याक बक्स सुरक्षित हुने गरी निर्माण गरिएको हुन्छ । यसमा रेकर्ड भएका कुराकानी वा आवाजको आधारमा विमान दुर्घटनाको कारण पत्ता लगाउन सकिन्छ । ब्ल्याक बक्समा रेकर्ड हुने ककपिटमा गरिएको कुराकानीसँगै इन्जिन तथा आपत्कालीन संकेतहरूको आवाजले दुर्घटनाका समयमा जहाजको अवस्थाबारे बुझ्न सकिन्छ । त्यसका साथै, जहाजका पाइलट तथा को–पाइलटले गरेको कुराकानी पनि ब्ल्याक बक्सबाट नै थाहा हुन्छ ।ब्ल्याक बक्समा दुईवटा रेकर्डर हुन्छन् । पहिलो, फ्लाइट डाटा रेकर्डर (एफडीआर) ले विमानको उडानसम्बन्धी डाटा रेकर्ड गर्छ भने अर्को, ककपिट भ्वाइस रेकर्डर (सीभीआर) ले ककपिटमा पाइलटहरूबीच भएको कुराकानीदेखि त्यहाँको आवाज रेकर्ड गर्छ ।ब्ल्याक बक्सको रंग भने कालो हुँदैन । विमान दुर्घटनामा परेको खण्डमा सजिलैसँगै पत्ता लागोस् र टाढैबाट देखियोस् भनेर यो सुन्तला रङको बनाइएको हुन्छ । यो पहिलो पटक सन् १९५३ मा अस्ट्रेलियामा निर्माण गरिएको हो ।"
एयर इन्डिया जहाज दुर्घटना : एक मात्र जीवित यात्री भन्छन्- म कसरी बाँचे यकिन भइरहेको छैन,"काठमाडौँ — बिहीबार गुजरातको अहमदाबादमा भएको एयर इन्डियाको जहाज दुर्घटनामा एक मात्र जीवित यात्रु विश्वास कुमार रमेशले आफू कसरी बाँचे भन्नेमा यकिन नै नभएको बताएका छन् ।अहमदाबादबाट लन्डनको ग्याट्विक विमानस्थलका लागि उडेको एयर इन्डियाको एआई-१७१ उडान नम्बरको बोइङ ७८७ जहाज दुर्घटना हुँदा २४१ जनाको मृत्यु भएको छ । उक्त जहाजमा २४२ जना यात्रु थिए ।बेलायती नागरिक विश्वास उक्त जहाजको सिट नम्बर ११ 'ए' मा बसेका थिए । अहमदाबादस्थित सिभिल अस्पतालमा उपचाररत विश्वासले डीडी न्युजसँग भनेका छन्, 'मलाई अहिले पनि यकिन नै छैन कि म कसरी बाँचे । पहिले मलाई लाग्यो कि म मृत्युको नजिकै छु । मैले आँखा खोले, सिट बेल्ट खोलेर बाहिर निस्कने प्रयास गरेँ ।'उनले आफू बसेको जहाजको हिस्सा भवनमा नठोक्किएको पनि बताएका छन् । जहाजको एउटा हिस्सा भवनमै अड्किएको छ । आफू बसेको भाग भने जमिनमा खसेको विश्वास बताउँछन् । उनी भन्छन्, 'म बसेकोतिरको ढोका फुटेको थियो । मैले सानो ठाउँ देखेँ । त्यहीँबाट मैले बाहिर निसक्ने कोसिस गरेँ ।'उनले विमानका चालक दल र यात्रीहरूको मृत्यु आफ्नै ढंगले देखेको पनि बताउँछन् । आफ्नो बायाँ हातमा जलेको डोब भएको पनि उनले बताएका छन् । जहाजबाट निस्केलगत्तै लड्खडाउँदै हिँडेका उनलाई तुरुन्त एम्बुलेन्समा राखेर अस्पताल पुर्‍याइएको थियो । शुक्रबार बिहान भारतीय प्रधानमन्त्री नरेन्द्र मोदी अस्पताल पुगेर उनीसँग भेटघाट गरेका थिए ।२३० यात्रु र १२ कर्मचारी लिएर उडेको एयर इन्डियाको विमान धावनमार्गबाट ‘टेकअफ’ गरेलगत्तै नजिकैको मेडिकल कलेजको होस्टलमा बजारिन पुगेको थियो । २ पाइलटसहित १२ जना ‘क्याबिन क्रु’ सदस्य र २३० यात्रु थिए । तीमध्ये १६९ जना भारतीय हुन् । त्यस्तै बेलायतका ५३ जना, पोर्चुगलका ७ जना र क्यानडाका १ यात्रु रहेको एयर इन्डियाले जनाएको छ ।"
इजरायलले इरानका आणविक केन्द्रहरूमै निसाना बनाएको छ : इजरायली प्रधानमन्त्री,काठमाडौँ — इजरायली प्रधानमन्त्री बेन्जामिन नेतन्याहुले आफुहरुले इरानको मुख्य स्थान नातान्ज र ब्यालेस्टिक मिसाएल केन्द्रहरुमा ताकेर आक्रमण गरेको बताएका छन् ।नेतान्याहुले आफूहरुले प्रमुख न्युक्लियर साइन्टिस्ट र उच्च अधिकारीलाई निसाना बनाएको बताएका छन् । यो आक्रमणमा इरानका क्रान्तिकारी गार्ड प्रमुख होसेन सालामी र पूर्व आणविक ऊर्जा प्रमुख फेरेयदुन अब्बासीको मृत्यु भएको छ । सन् १९७९ को इस्लामिक क्रान्तिपछि स्थापना गरिएको इरानको रिभोलुसनरी गार्ड धार्मिक शासन प्रणालीभित्रको एक मुख्य शक्ति केन्द्र हो ।एसोसिएट प्रेसका अनुसार अन्तर्राष्ट्रिय आणविक ऊर्जा एजेन्सीले इरानले आणविक केन्द्रको निरीक्षण अस्वीकार गर्दै थप समृद्ध नयाँ आणविक केन्द्र निर्माणमा लागेको भन्दै विज्ञप्तिमार्फत इरानको विरोध गरेको छ । अमेरिकी विदेशमन्त्री मार्को रुबियोले इजरायलले इरानविरुद्ध एकपक्षीय कारबाही गरेको बताउँदै इरानले बदलास्वरुप अमेरिकामाथि आक्रमण नगर्न सचेत गराएका छन् । अमेरिकाले इराकको राजधानीबाट कुटनीतिज्ञलाई फिर्ता बोलाएको छ । साथै मध्यपूर्वका देशमा रहेका अमेरिकी सेनाका परिवारका सदस्यले चाहेमा अमेरिका फिर्ता ल्याउन तयार भएको बताएको छ ।साउदी अरबले भने इजरायली आक्रमणको विरोध गरेको छ । सन् २०२३ मा चीनले साउदी अरेबिया र इरानबीच ऐतिहासिक मेलमिलाप सम्झौताको मध्यस्थता गरेको थियो । त्यसअघि साउदी र इरानीबीच शत्रुतापूर्ण सम्बन्ध रहेको थियो ।
इरानमा इजरायली आक्रमण ‘अन्तर्राष्ट्रिय कानूनको उल्लंघन’ : साउदी अरेबिया,"रियाद — सन् २०२३ मा मेलमिलाप गर्नुअघि लामो समयदेखि तेहरानको प्रतिद्वन्द्वी रहेको रियादले शुक्रबार इरानमा सैन्य र आणविक स्थलहरू विरुद्ध इजरायलले गरेको आक्रमणको कडा निन्दा गरेको छ ।प्रमुख सैन्य कमान्डरहरू र आणविक वैज्ञानिकहरूको मृत्यु भएको आक्रमणले यस क्षेत्रमा पूर्ण युद्धको डर उत्पन्न गरेको छ र ओमानमा आइतबारका लागि तय गरिएको अमेरिका–इरान आणविक वार्तालाई जोखिममा पारेको छ ।'साउदी अरब अधिराज्यले भ्रातृपूर्ण इस्लामिक गणतन्त्र इरानविरुद्ध इजरायली आक्रमणको कडा निन्दा र भर्त्सना व्यक्त गर्दछ, यो आक्रमणले यसको सार्वभौमिकता र सुरक्षालाई कमजोर पार्छ र अन्तर्राष्ट्रिय कानून र नियमहरूको स्पष्ट उल्लङ्घन गर्दछ', विदेश मन्त्रालयले एक विज्ञप्तिमा भन्यो ।यी आक्रमणहरूलाई ‘जघन्य आक्रमणहरू’ का रूपमा वर्णन गर्दै मन्त्रालले भन्यो, 'अन्तर्राष्ट्रिय समुदाय र संयुक्त राष्ट्रसङ्घीय सुरक्षा परिषद्ले यस आक्रामकतालाई तुरुन्त रोक्ने ठूलो जिम्मेवारी बोकेको छ ।'इजरायली प्रधानमन्त्री बेन्जामिन नेतन्याहुले इरान विरुद्धको अपरेसन ‘जति दिन लाग्छ त्यति दिन जारी रहने’ बताएका छन् ।तेलको मूल्य १२ प्रतिशतभन्दा बढी बढेका कारण व्यापक द्वन्द्वको डरका साथ तेल समृद्ध यस खाडी मुलुकमा आक्रमणले स्तब्ध बनाएको छ ।सन् २०२३ मा चीनले साउदी अरेबिया र इरानबीच ऐतिहासिक मेलमिलाप सम्झौताको मध्यस्थता गरेको थियो । साउदी अरब र इरानले लामो समयदेखि मध्यपूर्वका द्वन्द्वहरूमा विपरीत पक्षहरूलाई समर्थन गरेका थिए ।प्रमुख शिया धर्मगुरु निम्र अल–निम्रलाई मृत्युदण्ड दिएपछि इरानी प्रदर्शनकारीहरूले साउदी कूटनीतिक मिसनहरूमा आक्रमण गरेपछि रियादले सन् २०१६ मा सम्बन्ध तोडेको थियो ।"
"इरानले इजरायलतर्फ पठायो १ सय ड्रोन, सिरिया, साउदी र जोर्डनका आकाशमा ड्रोन इन्टरसेप्ट गरिँदै","काठमाडौँ — इजरायलले इरानमाथि व्यापक हवाइ आक्रमण गरेको बदलामा इरानले करिब एक सयवटा ड्रोन इजरायलतर्फ पठाएको दाबी गरेको छ । इजरायली डिफेन्स फोर्स (आईडीएफ) का ब्रिगेडियर जनरल एफी डेफ्रिनका अनुसार इरानले करिब १ सय ड्रोन इजरायलतर्फ पठाएको छ । त्यसलाई खसाल्न आफूहरूले प्रयास गरिरहेको उनले बताएका छन् ।अलजजिराका अनुसार इजरायली सेनाले केही वरिष्ठ इरानी अधिकारीहरूको हत्या गरेको पुष्टि गरेको छ । ती अधिकारीहरूमा इरानी सेनाका प्रमुख मोहम्मद बाघेरी, इरानी रिभोलुसनरी गार्ड्स कर्प्स् प्रमुख हुसेइन सलामी र वरिष्ठ कमान्डर घोलम अली रशिद समावेश छन् ।इरानी नेताहरूले इजरायलमाथि तुरुन्तै प्रत्याक्रमण गर्ने तयारी गरिरहेको तेहरान विश्वविद्यालयका अनुसन्धानकर्ता मोहम्मद इस्लामीले अलजजिरासँगको कुराकानीमा बताएका छन् । सो प्रत्याक्रणममा सैनिक र आणविक पूर्वाधारहरूलाई लक्ष्य बनाइने उनको भनाइ छ ।‘यस्तो अवस्थाबारे इरानी सेनाले वर्षौँदेखि पूर्वानुमान गरेका थिए र पछिल्ला दिनमा इरानको रक्षा मन्त्रालयले इजरायली आक्रमणको जवाफ दिन तयार रहेको अभिव्यक्तिसमेत दिइरहेकै थियो,’ उनले अलजजिरासँग भनेका छन्, ‘यो अवस्था सन् १९८० को इरान-इराक युद्धको जस्तै हो । यसमा सबै राजनीतिक दलहरूले देशको रक्षा गर्न समर्थन जनाएका छन् ।’इजरायलले सिरिया र साउनदी अरेबियाको आकाशमा अनआर्म्ड एरियल भेहिकल (ड्रोन) इन्टरसेप्ट अर्थात् इरानी ड्रोनहरूलाई निस्तेज गर्न थालेको जनाएको छ । इजरायलको सरकारी सञ्चारमाध्यम, च्यानल १२ का अनुसार सिरिया र साउदी अरेबियामा इरानी ड्रोनलाई इन्टरसेप्ट गर्न थालिएको छ । जोर्डनको सरकारी समाचार एजेन्सीले पनि शुक्रबार बिहान जोर्डनको हवाइ क्षेत्रचित्र पसेका कयौँ क्षेप्यास्त्र र ड्रोनहरू इन्टरसेप्ट गरिएको जनाइएको छ ।"
इजरायली आक्रमणमा ६ इरानी ‘न्युक्लियर साइन्टिस्ट’ को मृत्यु,काठमाडौँ — इजरायलले शुक्रबार बिहानदेखि इरानका आणविक प्रशोधन केन्द्र लक्षित गर्दै गरेको आक्रमणमा ६ जना इरानी ‘न्युक्लियर साइन्टिस्ट’(आणविक वैज्ञानिक)को मृत्यु भएको अलजजिराले उल्लेख गरेको छ ।आक्रमणमादुई इरानी उच्च अधिकारीको मृत्यु समेतभएको छ । इरानका क्रान्तिकारी गार्ड प्रमुख होसेन सालामी र पूर्व आणविक उर्जा प्रमुख फेरेयदुन अब्बासीको मृत्यु भएको पनि इरानले जनाएको छ । सीएनएनका अनुसार इरान विरुद्धको आक्रमणमा इजरायलले २०० फाइटर जहाज परिचालन गरेको छ भने इरानले इजरायलभूमितर्फ एक सय वटा ड्रोन पठाएको छ । सीएनएनसँग कुरा गर्दै अमेरिकी अधिकारीहरुले इरानमाथि इजरायलले गरेको आक्रमणमा आफूहरुको कुनै संग्लनता नरहेको बताएका छन् । अलजजिराले भने इजारायलले इरानमाथि गर्न लागेको सम्भावित आक्रमणबारे जानकार थिए भनेर लेखेको छ ।
अस्ट्रेलियामा नेपाली व्यवसायी लक्षित लुटपाट बढ्दो,"अस्ट्रेलिया — अस्ट्रेलियाका दुई स्थानका सुन व्यवसायमा करिब एक महिनाको अवधिमा हातहतियारसहित लाखौं मूल्य बराबरका गरगहना लुटपाट भएका छन् । नेपाली व्यवसायीमाथि लुटपाटका घटना बढ्न थालेपछि यहाँका व्यवसायीले असुरक्षित महसुस गर्न थालेका छन् । उनीहरुले नेपाली व्यवसायीमाथि बढ्दो आक्रमण र लुटपाट रोक्न सरकारसँग माग गरेका छन् ।क्युन्सल्यान्ड राज्यको ब्रिसबन सहरस्थित चर्मसाइडमा रहेको नेपालीको गहना पसलमा मंगलबार साँझ हतियारधारी समूहले लुटपाट गरी लाखौं मूल्य बराबरका गहना चोरी गरेको छ । हतियारधारी समूहले पसल सञ्चालक विजय सुनारलाई लुटपाटका क्रममा सख्त घाइते बनाएका थिए । चार जनाको समूहमा मुखमा नकाब लगाएर आएका उनीहरुले हथौडाले पसलका सिसा फुटाएर लुटपाट मच्चाएका थिए । उक्त घटनामा घाइते सुनारको स्थानीय अस्पतालको आईसियूमा उपचार भइरहेको छ ।यसैगरी गत महिना समेत ब्रिसबनकै लुटबीचमा नेपाली व्यवसायी तेजेन्द्र घिमिरेको सुन पसलमा हतियारधारी समूहले लुटपाट मच्चाएको थियो । एकै प्रवृत्तिले गरिएका ती घटनामा संलग्नको खोजी कार्य भइरहेको प्रहरीले जनाएको छ । करिब एक महिनाको अवधिमा नेपाली व्यवसायमाथि भएको आक्रमणको निन्दा गर्दै यहाँस्थित एनआरएनए लगायतका संस्थाले चिन्ता व्यक्त गर्दै सरकारसँग सुरक्षाको माग गरेका छन् ।एनआरएनए क्युन्सल्याडका संयोजक शम्भु घैसेसहितको टोलीले नेपाली व्यवसायीमाथि बढ्दो आक्रमणप्रति क्युन्सल्यान्ड राज्यका विपक्षी दलका नेता स्टिभन माइल्सलाई भेटेर ध्यानाकर्षण गराएका छन् । संसद् भवनमा भेटेर नेपाली टोलीले नेपालीमाथि भएका घटनाको अनुसन्धान तदारुकताका साथ हुनुपर्ने र सुरक्षाको प्रत्याभूति दिलाउनुपर्ने माग गरे । नेपाली टोलीले अनुसन्धानमा प्राथमिकताका लागि पहल गरिदिन र पीडित तथा घाइतेलाई आवश्यक सहयोगका लागि पहल गरिदिन समेत अनुरोध गरेका थिए ।विपक्षी दलका नेता माइल्सले घटनाका बारेमा दु:ख व्यक्त गर्दै आफ्नो तर्फबट पुर्‍याउन सक्ने सहयोग पुर्‍याउने प्रतिबद्धता व्यक्त गरेका थिए । उनले घाइते तथा पीडितलाई आवश्यक सहयोगका लागि आश्वासन दिएका थिए । उनले हरेक व्यवसायीले सुरक्षित महसुस गर्दै व्यवसाय गर्न पाउनुपर्ने धारणा राख्दै यसका लागि आफूले सक्दो पहल गर्ने बताएका थिए ।अस्ट्रेलियामा अहिले करिब डेढ दर्जनको हाराहारीमा नेपालीले गहना पसल सञ्चालन गरिरहेका छन् । केही महिनाअघि मेलबर्नको कोबर्गमा रहेको नेपालीको सुन पसलमा समेत लुटपाट गरिएको थियो । ब्रिसबनमा दाहोरिएर भएको घटना अन्य राज्यमा हुन नदिनका लागि सुरक्षाको प्रत्याभूति हुनुपर्ने नेपालीको माग छ । एनआरएनए संयोजक घैसेले राज्यका प्रिमियर तथा प्रहरीमन्त्रीसँग समेत भेट गरेर सुरक्षाको माग गर्ने जनाए । ‘एउटा नागरिकका रुपमा सुरक्षित रुपमा व्यवसाय गर्न पाउने अधिकार सुनिश्चितताको लागि हामी सबै निकायका प्रतिनिधिलाई भेटेर आफ्ना कुरा राख्नेछौं,’ उनले कान्तिपुरसँग भने ।लुटपाटका क्रममा घाइते भएका सुनारको उपचार भइरहेको छ भने उनी अहिले खतरामुक्त रहेको जनाइएको छ । प्रहरीले घटनामा संलग्नको खोजी तीव्र पारिएको जनाएको छ । साथै घटनामा संलग्नको तस्बिरसमेत सार्वजनिक गरेर सर्वसाधारणलाई सहयोगका लागि आग्रह गरेको छ । यसैबीच एनआरएनए क्युन्सल्यान्ड शाखाले विज्ञप्ति जारी गरेर घटनाको तीव्र छानबिन गरी दोषीलाई कारबाहीको दायरामा ल्याउन माग गरेको छ ।"
"इजरायलद्वारा इरानी आणविक केन्द्रमा हवाई आक्रमण, दुई उच्च अधिकारीको मृत्यु","तेहरान — इजरायलले शुक्रबार बिहान इरानका आणविक प्रशोधन केन्द्रहरूमा हवाई आक्रमण गरेको छ ।इरानी राज्य मिडियाका अनुसार, आक्रमणमा इरानका क्रान्तिकारी गार्ड प्रमुख होसेन सालामी र पूर्व आणविक उर्जा प्रमुख फेरेयदुन अब्बासीको मृत्यु भएको छ । आक्रमणपछि राजधानी तेहरानलगायत देशभर नै विस्फोटका आवाज सुनिएको अन्तर्राष्ट्रिय सञ्चारमाध्यमले जनाएका छन् ।इजरायली प्रधानमन्त्री बेन्जामिन नेतन्याहूले उक्त आक्रमण ‘इरानको आणविक कार्यक्रमको केन्द्रमै प्रहार’ भएको दाबी गरेका छन् ।अन्तर्राष्ट्रिय आणविक उर्जा संस्थाले हालै २० वर्षपछि पहिलोपटक इरानलाई आणविक अप्रसार सन्धिको उल्लंघन गरेको भन्दै चेतावनी दिएको थियो । यद्यपि, इरानले आफ्नो कार्यक्रम शान्तिपूर्ण नागरिक प्रयोजनका लागि मात्र रहेको जिकिर गर्दै आएको छ ।बीबीसीका अनुसार, तेहरानको विमानस्थल बन्द गरिएको छ भने इजरायलले आपतकाल घोषणा गरेको छ । अमेरिकाले भने यो आक्रमणमा आफ्नो संलग्नता नरहेको स्पष्ट पारेको छ ।"
एउटा साइकल मिस्त्रीले नियालेको सहर,"झापा — ‘दाइ साइकलको चेन खुकुलो भएछ, खुस्किरहन्छ । बनाइदिनु न !’ मध्यान्हको सन्नाटालाई चिर्दै एउटा आवाज आयो। साइकल बनाउने दाइले आवाज सुने, र ‘हुन्छ’ को भावमा टाउको हल्लाए। अनि हातमा साइकल बनाउने रेन्च लगायतका समान लिएर साइकलतर्फ अघि बढे। खुकुलो भएको चेन कसिदिए। एकैछिनमा चेन कसियो, साइकल मर्मत भयो।दाइले २० रुपैयाँ पैसा साइकल मर्मतबापत लिए र खल्तीमा हाले। अनि मुस्कुराउँदै पुनः आफ्नै पसलतर्फ फर्किए। र सुनाए ‘के गर्नु आफ्नो त काम नै यही हो। जानेको काम गर्नैपर्‍यो, नत्र त कसरी घर चलाउनु ?’तीन दशक भयो । कुलबहादुर राजवंशीको साइकल मर्मतको यो अभिछिन्न यात्रा निरन्तर चलिरहेको छ, यसै गरी निरन्तर । एउटा प्रमुख व्यापारिक सहर बन्ने दौडमा दौडिरहेको सहर इँटाभट्टा चोक दक्षिणमा उनको साइकल मर्मत केन्द्र छ । एउटा सटर भाडामा लिएका छन् उनले । सटरभित्र साइकल बनाउने सामानहरू छन् । सटर बाहिर मर्मतका लागि आइपुगेका साइकलहरू । जसलाई उनी मर्मत गरेर दैनिकी चलाइरहेका छन् ।२०३२ सालमा उनी झापा मेचीनगरको एक सामान्य राजवंशी परिवारमा जन्मिए । खेती किसानी गरेर जीवन चलाइरहेको परिवारमा जन्मिएका उनले घरको कामसँगै पढाइलाई पनि निरन्तरता दिए । ‘खेती किसानी गरेर चलेको थियो हाम्रो परिवार । त्यस बेला पढ्नुपर्छ, पढ्यो भने सुख पाइन्छ भनेर अग्रजहरूले भन्नुहुन्थ्यो,’ साइकल बनाउँदै गर्दा आफ्नै पसलमा भेटिएका उनले विगतलाई सम्झिए, ‘म पनि स्कुल जान थालो । पढाइलाई आफूसँगै अघि बढाएँ ।’उनी पढ्दै खेरिको कुरा हो । घरपरिवार चलाउन कि जंगलबाट दाउरा खोजेर ल्याएर बेच्नुपर्ने बाध्यता थियो । कि धान किनेर चिउरा कुटाएर बेच्नुपर्ने बाध्यता । तर, परिवारसँगै समाजलाई नजिकबाट नियालिरहेका उनले यो सबै बुझेका थिए । पढाइ र जीवनका अनुभवहरूलाई सँगाल्दै उनी अघि बढिरहे ।उनले २०५१ सालमा स्थानीय आदर्श माध्यमिक विद्यालयबाट एसएलसी दिए । ‘तर, पढेर मात्रै हुँदैन जिन्दगी बिताउन हातमा सीप पनि हुनुपर्छ भन्ने लाग्यो, त्यस बेलै । सीप भयो भने पैसा कमाउन सकिन्छ । पैसा कमाउन सकियो भने सजिलै गरी खाइन्छ भनेर बुबाले भन्नुभएको थियो,’ उनले सुनाए ।जीवन चलाउन हातमा सीप हुनुपर्छ भन्ने हुटहुटी थियो उनमा । र, त एसएलसी दिएको केही दिनमै उनी साइकल बनाउने काम सिक्न भारतको सीमावर्ती बजार नक्सलतर्फ सोझिए । त्यस बेला पूर्वपश्चिम राजमार्ग बनिसकेको थियो । तर, अहिलेको जस्तो ठुलो थिएन । राजमार्गमा फाट्टफुट्ट मात्रै बस र ट्रकहरू देखिन्थे । अहिलेजस्तो कमिलासरि थिएनन् । टाढाको यात्रा होस या नजिकै कतै काम गर्न जाँदा नै होस । मान्छेको प्रमुख साधनको रूपमा साइकल थियो ।राजमार्गमा धेरै साइकल नै हुइँकिन्थे । हुलाकीले चिठ्ठी ल्याउँदा होस् या कार्यालयका हाकिमहरू हुन् । ओहोरदोहोरको माध्यम साइकल नै थियो । कानै बिझाउने गरीका बसका कर्कश हर्न भन्दा साइकलको टिङटिङ घण्टी नै धेरै गुन्जिन्थ्यो राजमार्गहरूमा ।मोटरसाइकल देख्न मुस्किल पर्थ्यो । कहिलेकाहीँ दखिादा मान्छेहरूको लस्कर नै लाग्थ्यो, मोटरसाइकल हेर्नलाई । आज जसरी मान्छेको हात हातमा मोटरसाइकल छ, त्यस बेला त्यसै गरी हात हातमा थियो साइकल । सहर होस या गाउँ साइकलको एकछत्र राज थियो । त्यही एकछत्र राज देखेर त साइकल मर्मत गर्ने सीपमा भविष्य देखे कुलबहादुरहरूले । उनीहरूलाई लाग्यो, साइकल बनाउन सिक्यो भने जीवन कटाउन सकिन्छ ।एसएलसी पछि साइकल मर्मतको काम सिक्न नक्सल हुइँकिएका उनी ९ महिना नक्सलमै बसे । अहोरात्र खटिरहे, साइकल मर्मत सिक्न मै ध्यान लगाए । जब साइकल बनाउन जान्ने भए । उनी आफ्नै गाउँ फर्किए । अनि २०५२ सालको अन्तिमतिर इटाभट्टा स्थित पूर्वपश्चिम राजमार्ग दक्षिणमा सानो छाप्रो हाले । र, साइकल बनाउन सुरु गरे । ‘मेरो पहिलो दिनको कमाई २० रुपैयाँ भारु थियो । मैले आफ्नै पसलमा आफैले साइकल बनाएर कमाएको,’ हँसिलो मुद्रामा विगत सुनाए उनले ।यसरी २०५२ सालबाट सुरु भएको साइकल मर्मतको यात्रा आजसम्म जारी छ उनको । आजसम्म उनले कति साइकल बनाए होलान् ? क–कसका बनाए होलान् ? उनलाई याद त छैन । तर, बाल्यावस्थामै उनले ‘हातमा सीप त हुनुपर्छ । नभए कसरी जीवन चलाउने ?’ भनेर जे सोचेका थिए । त्यही सोचले आज उनी आत्मनिर्भर छन् । अनि चिनिएका छन् पनि ‘साइकल बनाउने दाइ’ को उपनामले ।उनले साइकल मर्मतको काम सुरु गर्दै गर्दा यो इँटाभट्टा बजार आजको जस्तो वैभवशाली थिएन । आज गगनचुम्बी भवन बनेका छन्, त्यस बेला खरले छाएका, काठ र बाँसका घरहरू थिए। जस्ताले छाएका पक्की घरहरू हेर्न काँकडभिट्टा दौडिनुपर्थ्यो । राजमार्ग आजको जस्तो फराकिलो थिएन, सानो थियो । ताँतीका ताँती पसलहरू खुलेका थिएनन् । बासको खम्बामा पाल टाँगेर राखिएका साना पसलहरू थिए । जुन रात परेपछि उठाइन्थ्यो । बजारभरमा एउटा किराना पसल थियो । जसले नै बजारको अस्तित्व जोगाएको थियो ।तर, कुलबहादुरले साइकल बनाउन थालेको नै तीन दशक भएछ, उनको उमेर नै ५० पुगिसकेको छ। आज इँटाभट्टामा के छैन ? सिटी सिनेमा बनेको छ, पाँच तारे होटेल खुलेको छ। गनिनसक्नु गरी ठुला–साना होटलहरु खुलेका छन्। लत्ताकपडा, किराना लगायतका पसल कति होलान् ? सायदै गन्न सकिएला ।कुलबहादुरले साइकल बनाउन सुरु गर्दै गर्दा यहाँ कमिलासरि साइकल हुँइकिन्थे, टिङटिङ घण्टीको गुञ्जायमान यो सहरको पहिचान थियो । तर, अब समय त्यस्तो रहेन । एकाध बाहेक आजभोलि साइकल देखिँदैनन् सहरमा । साइकलको घण्टीको आवाजलाई विद्युतीय हर्नहरूले गुमनाम जस्तै बनाइदिएका छन् ।सहरमा मोटरसाइकलहरूको राज सुरु भयो, साइकल बिस्तारै हराउँदै गए । ‘आजभोलि को चढ्ने साइकल ? सरकारी स्कुलमा पढ्ने विद्यार्थीहरू, मिस्त्री काम गर्ने मजदुरहरू, चिया बगानमा काम गर्ने श्रमिकहरू । यस्तैले मात्रै चढ्छन् साइकल आजकल त । अलि धनीलाई त चढ्न लाज हुन्छ हरे !,’ उनले देखिरहेको वर्तमान सुनाए, ‘साइकल चढ्नेहरू घटे । सँगै घट्यो साइकल पनि ।’तर, उनी आफ्नो पेसाप्रति उत्तिकै अडिग छन् । उनलाई लाग्छ, साइकल चढ्नेहरू मात्रै घटेका हुन् । साइकलप्रतिको मोह झन्झन् बढ्दै छ । साइकल बनाउने सीप अजम्बरी सीप हो । यसले सधैँभरि साथ दिइरहन्छ । उनी आजभोलि साइकल बनाएरै दिनको १५ सय रुपैयाँसम्म कमाउँछन् । जुन कमाइले उनको पाँच जनाको परिवार चलेको छ ।एक समय थियो । उनी जवान थिए । त्यो पनि भरखरै एसएलसी दिएका । तर, उनले आजभोलिको जस्तो विदेशमा गएर धेरै पैसा कमाउने सपना बुनेनन् । न जीवन बिताउन अरूको मजदुरी गर्नुपर्छ भन्ने नै सोचे । उनले त सोचे ‘हातमा सीप हुनुपर्छ, जीवन चलाउन सहज हुन्छ ।’ तर, आजभोलिको युवा पुस्ताले देशमा भविष्य नै नदेखेको देख्दा भने उनी आश्चर्यमा छन् ।भन्छन्, ‘हातमा सीप हुनुपर्छ । जीवन त जसोतसो कटिहाल्छ नि ! यति धेरै अवसर छन् देशमा । मोबाइल, आधुनिक टिभी, एसी जस्ता सामानहरू बनाउन सिक्ने मात्रै हो भने पनि कमाउन सकिन्छ । तर, यतातर्फ युवाहरूको ध्यान किन नगएको होला ?’"
बदलिँदो सहरका साक्षी ७२ वर्षीय ढिँडा मुण्डा,"झापा — २०११ साल । आफ्नै लयमा बगिरहेको मेची नदी बर्खामा आएको बाढीका कारण पूर्वतर्फ सोझियो । मेचीको किनार ज्यामिरगढीमा खेतीकिसानी गरेर गुजारा चलाइरहेको आदिवासी मुण्डा समुदायको बस्ती थियो । पूर्व सोझिएको मेचीले मुण्डा बस्ती बगायो । मुण्डाहरुका लागि बासस्थानको अन्य विकल्प थिएन । उनीहरुले बगेको आफ्नो बस्तीभन्दा करिब ५ किलोमिटर उत्तर रहेको घना जंगल फाँडेर बस्ने निधो गरे । अनि लागे उत्तर घना जंगलतर्फ ।त्यतिबेला मात्रै एक वर्षका थिए, ढिँडा मुण्डा । उनले जिजुबुबा प्यारी मुण्डा, हजुरबुबा अर्जुन मुण्डा र बुबा धनराज मुण्डाको साथ लागेर आफ्नो देहाती थलो छाडेका थिए । बासस्थानको खोजीमा हिँडेका मुण्डा परिवारले घना जंगल फाँडे र छाप्रो हालेर ओत लाग्ने ठाउँ बनाए । ढिँडाका जिजुबुबा प्यारी फँडानीताका अग्रमोर्चामा थिए । अन्ततः उक्त स्थानको नाम नै रहन गयो, प्यारीभिट्टा ।यही प्यारीभिट्टा, जसलाई आज पूर्वकै सीमावर्ती व्यापारिक सहर काँकरभिट्टाको वैभवताले छपक्कै छोपेको छ । प्यारीभिट्टा काँकरभिट्टाको छत्रछायाँमा बिलाउँदै गएको आभास हुन्छ । जसका साक्षी हुन्, ७२ वर्षीय ढिँडा मुण्डा । जसको जन्मदैको साइनो जोडिएको छ मेची नदीसँग । जसले घना जंगललाई एउटा प्रमुख सहर बनाउन पसिनाका कयौं धारा बगाएका छन् ।‘आज काँकरभिट्टा सहर भनिने ठाउँको २०२५/२६ सालसम्म कुनै अस्तित्व नै थिएन । घना जंगल थियो, दिउँसै हिँड्न डराउँथे मान्छेहरु,’ बिरामी शरीर लिएर ओछ्यानमा पल्टिएका मुण्डा सम्झिन्छन्, ‘न यो राजमार्ग (पूर्व–पश्चिम राजमार्ग) नै यस्तो थियो । यहाँ त गोरेटो थियो, सानो बाटो । तर, खासै मान्छे हिँड्दैनथे ।’ उनका अनुसार त्यसबेला मानिसको आवतजावत नकलबन्दाबाट हुन्थ्यो । पूर्वी पहाडी जिल्लाका मान्छेहरु पैसा कमाउन ढाकर लिएर नकलबन्दा हुँदै मेची तर्थे र नक्सल पुगेर गन्तव्य तय गर्थे । ‘काँकरभिट्टा त जंगल थियो । को आउने ?,’ उनी सुनाउँछन् ।तर, समयक्रममा यसको काया फेरियो । २०२१ सालमा भूमि सुधार लागु भयो । जग्गा नापी हुन थाल्यो । मान्छेका नाममा जमिन दिलाउने उपक्रमको सुरुवात भयो । २०२५/२६ सालबाट राजमार्ग खुलाउने क्रम सुरु भयो । घना जंगल बिस्तारै फाँडिदै गयो । जंगल फाँडेर काठ र बाँसका साना घरहरु देखिन थाले । काँकरभिट्टामा बसपार्क निर्माणको योजना अघि सर्‍यो । मान्छेको चहलपहल बढ्न थाल्यो । व्यापारका लागि साना पसल खुल्न थाले । फाट्टफुट्ट सामान बोक्ने ट्रक देखिन थाल्यो । अब जंगल केबल जंगल रहेन । यहाँ त एउटा नवीन सहरको परिकल्पना सुरु हुन थाल्यो ।मेचीमा पुल बन्यो । खोला तरेर बारी आउने ट्रकहरु मेचीको पुल माथिबाट हुइँकिन थाले । राजमार्गमा बसहरु देखिन थाले । पाल ओढाएर थापिएका पसल घुम्तीमा परिवर्तन हुन थाले । ५–७ वटा घर भएको बस्तीमा पहाडी मूलका मान्छेहरु आएर घर बनाउन थाले । मान्छेको आवतजावतको केन्द्र रहेको नकलबन्दा आफ्नो पहिचानबाट गुमनाम बन्दै गयो । तर, काँकरभिट्टाले आफ्नो उकालो यात्रा तय गर्‍यो ।जीवनको दशकौं लामो यो यात्रामा ढिँडाले काँकरभिट्टालाई अनेकौं चरणमा देखे । उनले यही राजमार्गमा राँगागाडीबाट कठिन यात्रा गरेको देखेका छन् । तर्ने कल्पना पनि गर्न नसक्ने मेचीको बाढी नियालेका छन् । मेचीले बगाएर पटक–पटक बेहाल बनाएका परिवारका आँसु महसुस गरेका छन् । काँकरभिट्टामा कमिलासरी रिक्साको ताँती देख्न भ्याएका छन् । यो सहरको अनेक चित्र उनले नियालेका छन् ।‘आज यो सहर हेर्छु । सपनाजस्तो लाग्छ । घरिघरि त आफैं झुक्किछु पो ! मैले जीवन बिताएको काँकरभिट्टा यही हो ?,’ उनी हाँस्छन्, ‘आज यो सहर होइन । म नौलो भएको छु । बाटो बिराएर कतै आइपुगेको बटुवा जस्तै । मान्छेले मलाई चिन्दैनन् । उल्टै बाहिरफेर निस्किँदा कहिले आउनुभयो नि बसाइँ सरेर ? भनेर पो सोध्छन् ।’उनले भनेजस्तै काँकरभिट्टाले स्वरुप बदल्यो, चिनारी बदल्यो । अनि सहरकै नौलो मान्छे बनाइदियो ढिँडा मुण्डाहरुलाई । जसले मान्छे हिँड्न डराउने ठाउँलाई रगत पसिना बगाएर सहर बनाइदिए । काँकरभिट्टाले अहिले रिक्सा देख्दैन । काँकरभिट्टाले अहिले राँगागाडी कहाँ चिन्छ र ? काँकरभिट्टाले हिलो र चिप्लो सडक सायदै देख्न मुस्किल छ । बाँस र काठका घर पनि छन् र यो सहरमा ! यो सहर त झिलिमिली उज्यालो बत्तीसँग दगुरिरहेको छ । स्मार्ट सिटीको दौडमा धपेटिइरहेछ । अनि त सहर बनाउनेहरु नै सहरबाट गुमनाम छन् ।आजकल ढिँडाले काँकरभिट्टाको डाँडा नचढेको पनि वर्षौं भएछ । उमेरमा मजदुरी गर्न सिक्किम, दार्जिलिङ, नेपालको भोजपुर, रामेछाप लगायतका स्थान पुगेका उनी आज रोगले थलिएर ओछ्यानमा छन् । उनलाई शरीरमा रगत नबढ्ने रोग छ । माहिलो छोराको घरमा नातिनातिनासँग बसेका छन् । ‘श्रीमतीले छाडेर गइहाली, अनि मलाई पनि रोगले च्याप्यो । नातिनातिनासँग बसेको छु । यिनीहरु नै छन् सहारा,’ बुढ्यौली भावुकतामा उनले भने ।काँकरभिट्टालाई नै कर्म, संघर्ष र जीवनको गोरेटो बनाएका उनले यो सहरलाई नजिकैबाट चिनेका छन् । जंगलबाट डिजिटल युग हुँदै स्मार्ट सिटीको परिकल्पनासम्मलाई सुन्न र देख्न भ्याएका छन् । र त जोकसैलाई सुनाउन सक्छन् उनी, यो सहर बदलिएको कथा । उनी बेला बेला ओछ्यानबाट निस्किएर अलि मास्तिर राजमार्गमा आएर रुखको छायामा अडेस लागेर सहर नियाल्थे अलि अघिसम्म ।ढिँडाको घरतर, सहर न हो । यो सहरलाई ढिँडाजस्तो बुढो अनि खंग्रङ परेको रुख किन चाहिन्थ्यो र ? एसियन हाइवे बनाउने नाममा राजमार्ग उत्तर–दक्षिणका सबै रुख काटिए । अब कुन रुखमा अडेस लागेर सहर नियाल्लान् उनले ?"
विश्वप्रकाश शर्माकी आमा : खस आमाको कोख जनजाति आमाको काख,"काठमाडौँ — आमा सावित्री शर्माको ८२ औं जन्मदिनलाई विश्वप्रकाश शर्माले फरक ढंगले सम्झिए । ६ जेठको जन्मदिनलाई यस पटक उनले हिमालबाट सम्झिए । हिमालका कथाहरू सुन्न उनी हिउँका बाटा उक्लिरहेका थिए । क्याम्प २ (६,४०० मि) मा पुगेपछि विश्वप्रकाशले झोलाबाट तस्बिर निकाले । तस्बिरलाई छातीमा टाँसे र स्नेहसहितको श्रद्धा प्रकट गरे ।तीन जना भएको उक्त तस्बिरमा एक थिइन् सावित्री । आमाको जन्मदिनलाई हिमालको उचाइबाट ‘सेलिब्रेट’ गर्न पाउँदा असाध्यै खुसी थिए उनी । तस्बिरमा दोस्रो व्यक्ति थिए, बा पर्शुराम शर्मा । अनि तेस्रो ? तेस्रो अनुहार उनका लागि उत्तिकै न्यानो र आत्मीय थियो । ‘जसले मलाई एकछिन एक दिन हैन, डेढ वर्षसम्म आफ्नो दूध पिलाउनुभयो । उनै आमाको तस्बिर,’ विश्वप्रकाश हृदयभित्र शान्त बसिरहेकी आमा देउकुमारी श्रेष्ठलाई श्रद्धापूर्वक सम्झन्छन् । जस्तोसुकै दौडधुपको समय होस् वा बेचैनी र उदासी । उनका निम्ति ती अनुहारहरू थकान र निराशा मेट्ने चम्किला किरण हुन् । जसलाई हरेक बिहान उनी पूजापाठमा श्रद्धाञ्जली अर्पण गर्छन् ।हिमालबाट फर्किसकेपछि विश्वप्रकाशले आमाका कथा सुनाउने प्रण गरेका थिए । आखिर उनले आफ्नो प्रण पूरा गरे । सानेपास्थित पार्टी कार्यालयको शान्त कोठामा प्रेमपूर्वक उनले न्याना स्मृतिहरू बाँडे । २०७० को प्रतिनिधिसभा चुनावको प्रचारप्रसारका क्रममा विश्वप्रकाश झापाको बाहुनडाँगी थिए । तत्कालीन बाहुनडाँगी गाविसको मेची जनसागर माविको छेउमा बसेर मन्तव्य राख्दा उनले सम्झिएका थिए, ‘मेरो यो गाउँप्रति भावनात्मक प्रेम छ । किनकि यो गाउँको स्कुलमा मेरी आमाले पढाउनुभएको थियो ।’ नेपाली राजनीतिको प्रभावशाली नेताले आफ्नो गाउँप्रति गाँसेको भावनात्मक प्रेमलाई लिएर स्थानीयहरू गर्विलो देखिए । त्यही बेला बा उमेरका केशवप्रसाद खनालले विश्वप्रकाशलाई भने, ‘विश्व बाबु, तिमीले आमाले पढाएको स्कुल भनेर मात्र सम्झियौ । यो स्कुलको चौरमा तिमीले पनि खेलेका छौ ।’यो रहस्योद्घाटनले विश्वप्रकाश चकित परे । केशवले थपे, ‘त्यतिबेला तिम्री आमा घोडामा आउँथिन् । तिमीलाई पछाडि डँडाल्नुमा कपडाले बाँधेर ल्याउँथिन् । नजिकैको चिया पसलको बेन्चमा सुताइदिन्थिन् अनि पढाउन जान्थिन् । बच्चा रोएको सुनेपछि आएर दूध खुवाउँथिन् र फेरि सुताउँथिन् ।’ विश्वप्रकाश रसिक बन्दै गएका आँखाहरूले चौर, स्कुल, बरन्डा नियाल्न थाले । उनले केशवलाई स्नेहपूर्वक सोधे, ‘अनि यी सबै कुराहरू तपाईंलाई कसरी थाहा भयो ?’ केशवले थप सस्पेन्स खोलिदिए, ‘बाबु, तिम्री आमा जुन बेला यो स्कुलमा पढाउँथिन्, त्यो बेला म पनि यही स्कुलमा नै पढाउँथें ।’यो २०२७/२८ तिरको कथा थियो । जति बेला आमा सावित्री र बा पर्शुराम दुवै स्थायी शिक्षक थिए । बा भने कांग्रेसबाट राजनीतिक आन्दोलनमा रहेकै बेला राजकाजको मुद्दामा जेल परे । कठोर पञ्चायती शासनविरुद्धको आन्दोलनमा उनी चन्द्रगढी जेल परेपछि सावित्रीले संघर्ष झेल्नुपर्‍यो । तत्कालीन अञ्चलाधीशले आमालाई धुलाबारीबाट बाहुनडाँगीको मेची जनसागर माविमा सरुवा गरिदिए । ‘मलाई राजीनामा दिन्छे भनेर सरुवा गरेका थिए तर मैले गरिनँ,’ आमाले आफूले लिएको अडान सुनाएकी थिइन्, विश्वप्रकाशलाई ।सावित्री स्कुल जाँदा ८ महिनाका विश्वप्रकाशलाई धुलाबारीबाट घोडामा राखेर बाहुनडाँगी आउजाउ गर्थिन् । विश्वप्रकाशका दाइ राज्यप्रकाशले त्यो दृश्य अझै बिर्सेका छैनन्, ‘आमाले भाइलाई बोकेर घोडामा धेरै समयसम्म आउजाउ गर्नुभएको अहिले पनि सम्झिरहेको छु ।’ विश्वप्रकाशले दुई पटक लगातार चुनाव हारेपछि २०७९ को निर्वाचनमा काठमाडौंबाट उठ्न साथीभाइले सुझाएका थिए । सुरुमा त सोच पनि बनाए । पछि हृदयले भन्यो, ‘मैले झापा छाड्दा चिया बगानका दाजुभाइ, दिदीबहिनीहरू छाड्नुपर्छ, धुलाबारी र काँकडभिट्टा छाड्नुपर्छ । लडीबुडी खेलेको त्यो माटो छाड्नुपर्छ ।’ त्यसपछि उनले आफ्नो सोच बदले । उनी झापा क्षेत्र नं १ बाट प्रतिनिधिसभा सदस्यमा निर्वाचित भए । उनलाई आफ्नो माटोले यस पटक न्यानो स्वागत गर्‍यो ।२०२७ मा जन्मेका विश्वप्रकाश तेस्रो सन्तान, उनीमाथि दिदी र दाइ । ‘म जन्मेपछि ७ दिनसम्म रोएँ रे,’ उनले बुझ्ने भएपछि सुनेका प्रसंग सुनाउँछन्, ‘मलाई दूध नपुगेको रहेछ । त्यही समयमा निराजलाई जन्म दिएकी आमा देउकुमारीको प्रशस्त दूध आउँदो रहेछ । उहाँले मलाई डेढ वर्ष लगातार खुवाएर बलियो बनाउनुभयो ।’उनी सावित्रीगुणा मात्र गएनन्, देउकुमारीको गुण पनि लिए । उनलाई थाहा छ, ‘दूधको अदृश्य प्रभाव कतिसम्म हुन्छ !’ उनी नरम हुनुपरेमा सावित्रीजत्तिकै र कठोर बन्नुपरेमा देउकुमारीजत्तिकै बन्न सक्छन् । ‘जुन आमाको दूध खाएँ, एक–एक थोपा नै मेरा लागि अनमोल थियो,’ उनी सुनाउँछन्, ‘मलाई खुसी छ कि मेरो शरीरमा खस आमाको रगत बगिरहेको छ भने जनजाति आमाको दूध ।’पूर्वप्रधानमन्त्री तथा कांग्रेसका नेता कृष्णप्रसाद भट्टराईको निधन हुँदा विश्वप्रकाश झापामा थिए । साथी–सहकर्मीले उनलाई त्यति बेला काठमाडौं बोलाए । तर उनी अर्को ठूलो शोकमा डुबिरहेका थिए । आमा देउकुमारीको निधन भएको दसौं दिन भएको थियो । अरू दाजुभाइले झैं उनले पनि कपाल मुन्डन गरेर किरिया कर्ममा सामेल भइरहेका बेलामा उनले साथीहरूलाई भने, ‘म आमाको १० दिनको काम छाडेर आउन सक्दिनँ । मेरोतर्फबाट उहाँलाई फूल चढाइदिनू ।’ देउकुमारी आमा बितेपछि विश्वप्रकाशको सम्झनामा खुब आइन् । उनलाई देउकुमारी आमा र परिवारको उत्तिकै महत्त्व थियो । त्यो परिवारले पनि विश्वप्रकाशलाई कहिल्यै बाहिरको ठानेन । अझ देउकुमारी त आफ्ना सन्तानहरूको सूचीमा विश्वप्रकाशको नाम जहिल्यै जोड्थिन् । विश्वप्रकाशलाई आमा सावित्रीको काखजत्तिकै प्यारो थियो, देउकुमारीको काख पनि ।आमा सावित्रीले जीवनको ३५ वर्ष धुलाबारी माध्यमिक विद्यालयमा बिताइन् । स्कुलको अन्तिम समयतिर उनी प्रधानाध्यापक बनिन् । प्रअ भएदेखि सावित्रीलाई उनको स्वास्थ्यले साथ दिएन । २०६० मा अवकाश लिनुअघि उनले भनिन्, ‘शिक्षक बिरामी भए, कक्षाकोठा बिरामी हुन्छ । प्रअ बिरामी भयो भने पूरै स्कुल बिरामी हुन्छ । मेरा कारण स्कुललाई अप्ठ्यारो हुनुहुन्न ।’ त्यसपछि उनले राजीनामा दिइन् । आमा जुन स्कुल पढाउँथिन्, विश्वप्रकाश त्यहीँ पढ्थे । उनी अंग्रेजी र भूगोल पढाउँथिन् । कक्षाकोठामा आमाको प्रवेश हुँदा अरू साथीहरू डराउँथे । तर विश्वप्रकाशले आमालाई कहिल्यै गुरुआमा देखेनन्, आमा नै देखे ।विश्वप्रकाशको परिवार मध्यमवर्गीय थियो । आमा र बाले बीए पढ्ने अवसर सजिलै पाएका थिए । बाले त दार्जिलिङको खर्साङमा पढेका थिए । पछि दाइलाई पनि त्यहीँ लगियो । विश्वप्रकाशलाई कक्षा ३ पछि खर्साङ लैजाने कुरा भयो । खर्साङको स्कुलमा प्रिन्सिपलले विश्वप्रकाशको मौखिक परीक्षा लिए । उनको तेजिलो दिमाग देखेर प्रिन्सिपलले भने, ‘ब्रिलियन्ट छ ।’ तर अघिल्लो दिन जुन घरमा बसे, त्यहाँ आइरहने कोइलाको गन्ध, धमिलो पानी त्यसमाथि बाआमाबाट टाढा हुने कुराले साह्रै चिन्तित बनायो । भोलिपल्टको प्रवेश परीक्षा उनले जानाजानी बिगारे । ‘त्यस्तो ब्रिलियन्ट मान्छेले कसरी बिगार्‍यो ?’ प्रिन्सिपल छक्क परे । बाले रिसाउँदै गाली गरे । आमाले स्नेहपूर्वक सोधिन्, ‘तैंले जानीजानी बिगारेको हो ?’ विश्वप्रकाशले ‘हो’ आशयमा टाउको हल्लाए ।सावित्री सामाजिक काममा पनि सक्रिय थिइन् । समाजमा कसैलाई दुःख पर्दा सहयोग गर्ने, कमजोरहरूका आवाज बोलिदिने, सचेतना जगाउनेजस्ता काममा रुचि राख्थिन् । उनी स्कुलबाहेक घरमा पनि विद्यार्थीलाई निःशुल्क ट्युसन पढाउँथिन् । उनी माउथ हार्मोनिक बजाउँथिन् । आमाले गुनगुनाएका गीत र निकालेका संगीत अहिले पनि विश्वप्रकाशको कानमा गुन्जिरहन्छ । अहिले सम्झँदा विश्वप्रकाशलाई एउटा अभाव खड्किरहन्छ । ‘आमाले गुनगुनाएका गीत, माउथ हार्मोनिकका धुन र उहाँका आवाज रेकर्ड छैन,’ विश्वप्रकाश सम्झन्छन् । विश्वप्रकाशलाई संगीतमा भने आमाबाट रुचि र दाइ टीका भण्डारीबाट ज्ञान प्राप्त भयो । राजनीतिमा बा र काकाहरूको प्रभाव रह्यो ।सावित्री जतन गर्नमा माहिर थिइन् । उनले विश्वप्रकाशले कखरा लेख्न सिकेका कापीहरू पछिसम्मै जतनले राखेकी थिइन् । विवाहका बेलामा छापेका कार्डहरू र उबेलाका चिठीहरू सुरक्षित थिए । सावित्रीले सन्तानलाई अनावश्यक खर्च गर्न कहिल्यै दिइनन् । खुत्रुके किनिदिएकी थिइन्, हरेक सन्तानले खुत्रुकेमा पैसा जम्मा गर्थे । लक्ष्मीपूजाको दिन खुत्रुके फुटाउने चलन थियो । ‘त्यति बेला आमाले जसको जति छ, त्यति नै थपेर बैंकमा जम्मा गराइदिनुहुन्थ्यो,’ विश्वप्रकाश सम्झन्छन् ।विश्वप्रकाश २०४० देखि राजनीतिमा सक्रिय भए । मेची बहुमुखी क्याम्पस पढ्दा उनले भद्रपुरमा डेरा लिएर बसे । त्यति बेला उनलाई बा र आमाबाट पढाइमा मात्र नभई राजनीतिमा पनि सहयोग थियो । ‘म हरेक शुक्रबार घर आउँथें, बेलुका खाना खाएपछि बुबा, आमा र म बसेर समीक्षा गर्थ्यौं,’ विश्वप्रकाश सम्झन्छन् । उनलाई बा र आमाले पढाइमा पहिलो हुन कहिल्यै दबाब दिएनन् । आमाको मत थियो, ‘सफलभन्दा पहिले असल बन्नुपर्छ ।’ विश्वप्रकाश अहिले आफ्ना छोराछोरीलाई पनि यही भन्छन्, ‘फर्स्ट हुन जरुरी छैन, बेस्ट हुनु । मलाई फर्स्ट मार्क्स चाहिन्नँ, केवल तिम्रोबारेमा प्रश्न उठ्नु हुन्न ।’शुक्रबारे बैठकको निरन्तरता अहिले उनले आफ्नो परिवारभित्र पनि कायम राखेका छन् । हरेक साता बैठकमा श्रीमती, छोरा, छोरी र विश्वप्रकाश हुन्छन् । बैठकमा घरायसी बजेट र गतिविधिको समीक्षा गरिन्छ । छोरी अध्यक्ष छिन् भने छोरा सचिव । श्रीमती र उनी सदस्य । ‘मलाई त अध्यक्ष बन्ने अवसर अहिलेसम्म आएको छैन,’ उनी हाँस्दै सुनाउँछन् । आमाले विश्वप्रकाशलाई सिकाइरहने अर्को कुरा थियो, ‘हार्न पनि सिक्नुपर्छ, सहन पनि सिक्नुपर्छ, अभाव पनि सिक्नुपर्छ ।’ राजनीतिक जीवनमा उनले यो मन्त्र प्रयोग गरिरहे ।२०४५ मा विश्वप्रकाश क्याम्पसमा नेविसंघका सभापति थिए । त्यसअघि स्ववियु चुनावमा नेविसंघ हार्दा अखिललाई कुट्ने चलन थियो । यो हरेक पटक दोहोरिरहन्थ्यो । उनको कार्यकालमा भने त्यो परिस्थिति बदलियो । ‘हामीले २०४५ सालमा अखिलले जित्दा कुटपिट हैन, लाइन लागेर उनीहरूलाई सम्मान गरेका थियौं,’ उनी सम्झिन्छन् ।आमाले जहिल्यै भनिरहन्थिन्, ‘लोभ कहिल्यै गर्नु हुँदैन । अनावश्यक लोभमा फस्यो भने मान्छे गलत बाटोमा पुग्छ ।’ आमाले बा पर्शुरामकै उदाहरण दिन्थिन् । २०४६ को परिवर्तनपछि त्यसअघि जेल बसेकालाई वर्षका आधारमा पैसा छुट्याइएको थियो । पर्शुरामले त्यति बेला ५० हजार पाउने थिए । ‘तर उहाँले म जेल बसेको भाडा लिन्न भन्नुभयो,’ आमा सुनाउँथिन् ।२०५७ मा बाको निधनपछि उनले आफ्नो भागको सबै जमिन दाजुकै नाममा गरिदिए । दाजुप्रतिको भरोसा र विश्वास देखेर आमा बिछट्टै खुसी थिइन् । ‘यसले लोभ गरेन । राजनीतिमा पनि कहिल्यै लोभ गर्दैन,’ आमाले दृढ विश्वासका साथ भनेकी थिइन् । सावित्रीको स्वास्थ्यमा २०५६ देखि विभिन्न समस्या देखा पर्न थाले । मुटु, फोक्सो, पाठेघरलगायत विभिन्न समस्या थपिँदै गए । बा गुमाएपछि आमाको स्वास्थ्यमा झन् असर परेको राज्यप्रकाश सुनाउँछन् । ‘आमा मसँगै बस्नुहुन्थ्यो, बुबा बितेपछि उहाँलाई थप गाह्रो हुन थाल्यो । त्यो घाउ बढ्दै गयो । रोगले झन् च्याप्दै गयो,’ उनी भन्छन् ।लामो जीवन स्कुलमा व्यतीत गरेकी उनलाई त्यसपछिका दिन झन् पीडामय हुन थाले । २०६४ मा स्वास्थ्य स्थिति जटिल बनेपछि उनलाई २८ दिन काठमाडौंको चाबहिलस्थित मेडिकेयर अस्पतालमा राखियो । त्यो २८ दिन सावित्रीका लागि निकै पीडादायक रहे । २२ दिन विश्वप्रकाश नियमित अस्पताल बसे । जीवनसंगिनी कविता भने २८ दिन नै अनिँदा आँखा लिएर आमाको स्वास्थ्यलाभको प्रार्थना गर्दै बसिन् । आमा झन्–झन् गल्दै थिइन् ।अस्पतालबाट डिस्चार्ज भएर डेरामा सार्ने बेलामा कोठामा पनि आमालाई अक्सिजन चलाइएको थियो । विश्वका आँखामा आमाको अन्तिम दिनका केही झझल्कोहरू आइरहन्छन् । लक्ष्मीपूजाको दिन छोरा–बुहारीको सहारामा आमाले बत्ती बालेकी थिइन् । त्यसपछि आमा निभिन् । आमाको अन्तिम दाहसंस्कार झापाको निन्दा नदी किनारमा भयो । अहिले पनि निन्दा नदीको किनारमा बसेर बा र आमा जलेको हेरिरहेको दृश्यले गम्भीर बनाउँछ विश्वप्रकाशलाई । यद्यपि, विश्वप्रकाशले एउटा सत्यलाई अन्तरहृदयबाटै बुझ्ने प्रयास गरेका छन्, ‘मृत्यु स्वाभाविक हो ।’ तर मृत्युपछिको रिक्तता ?जीवनमा हारेको वा जितेको क्षण उनले कहिल्यै नगरेको अनुभूत गरेका थिए । पार्टीको जिल्ला सभापति हार्दा होस् वा दुई पटक सांसद हारेर फर्किएको क्षण आँगनमा ५० साथीभाइ जरुर पर्खिरहेका थिए । तर त्यो भीडमा न आमा थिए, न बा । ‘त्यो भीडमा पनि बाबु हारेर आइस्, केही छैन जित्ने दिन आउँछ भनेर भन्ने आमाको काख, थपथपाउने बाको हात नहुँदा सन्नाटा लाग्दो रहेछ,’ विश्वप्रकाश गहिरो भावमा सुनिए । जितेर आएको क्षणमा पनि यदि आमा भएको भए भन्थिन्, ‘मैले भनेको थिएँ नि एक दिन जित्छस् भनेर ।’ जीवनमा जित्दा वा हार्दाको पल कुनै रिक्तता अनुभूत हुन्छ भने त्यो बाआमा सम्झेर नै हुन्छ । तर एकमनले सोच्छ पनि, ‘भौतिक रूपमा त को कहिलेसम्म हुन्छ त ? उहाँहरू जानुभयो, एक दिन म पनि जान्छु ।’तर जानुअघि पनि त गर्नुपर्ने थुप्रै काम छन् । जुन माटोसँग जोडिएका छन्, भावनासँग जोडिएका छन् । जीवनसँग जोडिएका छन् । आमाले सोचेको असल छोरा हुन त असल कामहरू गरिरहनुपर्‍यो । असल व्यवहार गरिरहनुपर्‍यो । जीवनमा गलत बाटो नहिँडोस् भन्ने आमाका प्रार्थनाले पनि विश्वप्रकाश सत्मार्ग हिँडिरहन्छन् । ‘र, त्यो मार्गमा हिँड्दा म बा र आमा (हरू) लाई साथै लिएर हिँडिरहेको हुन्छ,’ विश्वप्रकाश दृढ सुनिन्छन् ।"
साउदीको पाँचतारे होटलका 'पेस्ट्री सेफ' : जुजु धौबाट केक बनाएर अन्तर्राष्ट्रिय बजारमा पुर्‍याउन चाहन्छन्,"काठमाडौँ — तीन दशकअघिको कुरा त हो, धादिङको त्रिपुरासुन्दरी गाउँपालिका–३ तल्लो पोखराका सरोज थापा एसएलसीको पढाइ सकेर काठमाडौं हान्निएको । ‘त्यतिबेलाको समय नै त्यस्तै थियो,’ सरोजले सम्झिए, ‘एसएलसीपछि कमाउन जानुपर्छ भन्ने ।’काठमाडौं आएर कालीमाटीको एक आइसक्रिम पसलमा मासिक आठ सय तलबमा काम गरेका यिनै सरोज संघर्षको लामो बाटो हिँडेर अहिले अन्तर्राष्ट्रिय परिचय भएका पेस्ट्री सेफ भएका छन् । कतार, कुबेत, यूएई, साउदी अरब र ओमानसम्मका पाँचतारे होटलमा अनेक भूमिकामा काम गरेका सरोजको लोभलाग्दो सफल वर्तमानभित्र संघर्ष र मेहनतको लामो कथा लुकेको छ ।२०५४ सालमा बाआमाबाट तीन सय रुपैयाँ खर्च थापेर काठमाडौं छिरेका सरोज आफन्तकहाँ बसेर सोह्रखुट्टेस्थित सरस्वती क्याम्पसमा ‘नाइट सिफ्ट’ मा आइकम भर्ना भए । अनि पढाइखर्च जुटाउन आइसक्रिम पसलमा काम थाले । त्यही बेला उनले थाहा पाए, नेपाल पर्यटन तथा होटल व्यवस्थापन प्रतिष्ठान (नाथम) ले होटल म्यानेजमेन्ट तालिमका लागि भर्ना खोलेको खबर । उनले सुनाए, ‘भर्ना गर्न पैसा थिएन । साहुले तलबबाट काटेर सहयोग गर्ने भएपछि मैले पढ्न पाएँ ।’ती दिन उनी १० देखि ४ बजेसम्म नाथममा पढ्थे । त्यसपछि राति अबेरसम्म आइसक्रिम पसलमा काम गर्थे । नौ महिने तालिमकै क्रममा उनको सरस्वती क्याम्पसको पढाइ छुट्यो । तालिमपछि उनले मासिक ६ सय रुपैयाँ पाउने गरी त्यतिबेलाको चल्तीको लाजिम्पाटस्थित सांग्रिला होटलमा इन्टर्नसिप गर्न पाए ।काम थालेपछि दुई साताको कुरा हो । विदेशी पाहुना बेलुकाको खाना खाइरहेका थिए । अचानक बत्ती गयो । अन्धकार छायो । त्यही बेला सिलिन्डर ग्यासबाट बल्ने बत्ती बालेर उज्यालो पारे । पाहुना खुसी भए । फटाफट काम गरेर पाहुना खुसी बनाएको भन्दै होटलको मानव संशाधन शाखाले उनलाई कर्मचारीका रुपमा नियुक्त गर्‍यो । अनि त उनको तलब पुग्यो, मासिक २६ सय रुपैयाँ ।तर यो काममा उनी अडिएनन् । सन् २००१ मा दाइ पर्ने आफन्तको सम्पर्कबाट यूएईको आबुधाबीस्थित होलिडे इन होटल (पहिले स्यान्डस् होटल) पुगे । ‘सर्भिस’ को काम थाले । नाथममा पढेकाले रुचि त उनको सेफसँगै काम गर्ने थियो । ‘मलाई रुचि त बेकरी र पेस्ट्री आइटम बनाउने थियो,’ ती दिन सम्झिँदै उनले सुनाए ।ड्युटीको काम सकेपछि उनले ओभरटाइम भान्छाभित्र छिरेर यही काम गर्न थाले । यही सीपले नै उनलाई अघि बढ्ने बाटो खोलिदियो । सुरुका तीन वर्ष उनले त्यही होटलमा काम गरे । ‘सर्भिस’ को कामबाट सुरु भएको उनको यात्रा सेफसम्म पुग्यो । उनी यतिमै अडिएनन् । राम्रो अवसर खोज्दै र सम्पर्क बढाउँदै गए ।स्यान्डस्‌मा काम थालेको तीन वर्षपछि उनले आबुधाबीकै इमिरेट्स प्यालेस होटलमा काम पाए । उनले सुनाए, ‘तलब सेवासुविधा राम्रो भएकैले काम फेरेँ ।’त्यहाँ फ्रेन्च, जर्मनी, श्रीलंका, भारत, मेक्सिकोका सहकर्मी थिए । एक्लो नेपाली भए पनि उनले विदेशीहरुसँग काम सिक्नमा कुनै कन्जुस्याइँ गरेनन् । इमिरेट्समा काम गर्दाको एउटा क्षण उनी भुल्दैनन् । पूर्व अमेरिकी राष्ट्रपति जर्ज डब्लु बुस २००८ मा यूएई भ्रमणमा पुगेका बेला उनी कार्यरत इमिरेटस् प्यालेसमा तीन दिन बसेका थिए । शक्तीशाली देशका राष्ट्रपतिको सेवामा खटिएको त्यो क्षण उनी अझै सम्झिरहन्छन् ।इमिरेट्सको पेस्ट्री बनाउने विभागमा उनले तनमनले काम सिके । निरन्तरको मेहनत नै उनले जानेको सफलताको सूत्र थियो । त्यही भएर त उनी एकाध वर्षमै दुईपल्ट बढुवा भए अनि भए, सहायक सुपरभाइजर । त्यहाँ साढे तीन वर्ष काम गरेपछि उनी दुबईमा भर्खरै खुल्न लागेको पाँचतारे होटल बन्यान ट्रीमा सुपरभाइजर भएर गए । ६ महिनापछि नयाँ अवसरको खोजीमा उनी पुगे, ओमानको पाँचतारे क्राउन प्लाजा ओपनिङमा । एक वर्ष त्यहाँ काम गरेपछि उनी कतारको दोहास्थित रिट्ज क्याल्टोर्न होटलमा सिनियर सेफ पदमा काम गर्ने गरी गए । त्यहाँबाट पनि उनको यात्रा रोकिएन् ।त्यहाँबाट उनी पुगे, कुवेतमा प्रि–ओपनिङ हुन लागेको मिसोनी कुवेत कार्लसोल होटलमा । यहाँ भने उनले पेस्ट्री बेकरी सुसेफका रुपमा काम गरे । अढाई वर्ष काम गरेर त्यही चिनजान भएको एक स्पेनिस सेफले उनलाई कतारकै पाँचतारे डब्लु दोहा होटलमा सहायक पेस्ट्री सेफ भएर काम गर्न जाने प्रस्ताव राखे । त्यहाँ एक वर्ष काम गरेपछि स्पानिस सेप साथीकै प्रस्तावमा प्रि–ओपनिङ हुन लागेको दुबईस्थित होटलमा कामको अफर पाए । त्यहाँ अढाई वर्ष काम गरेर दुबईकै अर्को होटल सोफिटेल डाउन टाउनमा पुगे, पेस्ट्री सेफको प्रमुख जिम्मेवारीमा ।त्यहाँ साढे चार वर्ष काम गरेपछि उनी बिदामा काठमाडौं फर्केका थिए । तर कोभिड महामारीले उनी यतै अड्किए । पाँच महिनापछि उनी कार्यस्थल त फर्किए तर होटलको व्यवसाय खस्किसकेको थियो । उनलाई होटल व्यवस्थापनले आधा तलबमा काम गर्न वा पाँच महिनाको तलब लिएर जान विकल्प दियो । पाँच महिनाको तलब बुझे र पुगे, दुबईको एक होटलमा । जुन तीन महिनापछि प्रि–ओपनिङ हुँदै थियो ।दुबईमा काम गरिरहेका बेला साउदीमा पहिले काम गर्दा चिनजान भएको साथीले साउदी अरबको दमामस्थित युरोपियन लक्जरी होटल ग्रुपको केम्पेस्की होटलमा कामको अफर गर्‍यो । एक्जुकेटिभ पेस्ट्री सेफको जिम्मेवारीसहित राम्रो तलब सुविधा पाउने भएपछि त्यहीँ अडिए । अहिले पनि यहीँ कार्यरत छन् ।आबुधाबीको होटलमा सामान्य कामदारका रुपमा छिरेका सरोज निरन्तरको मेहनत र आएका अवसरलाई समयमै छोप्दै अघि बढ्ने स्वाभावका कारण प्रगतिको बाटोमा छन् । मासिक लाखौंको तलब बुझ्ने उनी कमाइबाट भन्दा पनि नयाँनयाँ काम सिक्ने अवसर र संसारका लब्ध प्रतिष्ठित अतिथि सत्कारको काम गर्न पाएकामा सन्तुष्ट देखिन्छन् ।सात बर्षअघि यूएई बस्दा उनले त्यहाँका व्यावसायिक सेफहरुको संगठन ‘दि इमिरेट्स कुलिनरी गिल्ड’ को प्रतिनिधित्व गर्दै जर्मनीमा पेस्ट्री जज (निर्णायक मण्डल सदस्य) हुने मौका पाए । विश्वभरका ‘इन्ट्री लेभल’ का सेफ सहभागी हुने यो प्रतियोगिता हरेक वर्ष युरोपका विभिन्न देशमा ‘वर्ल्ड एसोसिएसन अफ सेफ्स सोसाइटीज’द्वारा आयोजना हुने गर्छ । निर्णायक मण्डल सदस्यले प्रतियोगितामा सहभागी सेफले बनाएका परिकार चाखेर अंक दिन्छन् । धेरै अंक ल्याउने प्रतिस्पर्धीले ‘दि वर्ल्डस् बेस्ट पेस्ट्री सेफ’ को उपाधि पाउँछन् । त्यहीँ गएका बेला उनले जर्मन बेकरी बनाउने एकमहिने तालिम (डिप्लोमा इन बेकरी) लिने मौका पनि पाए ।संसारका जुन कुना दौडे पनि सरोजलाई नेपालभित्रै पनि केही काम गर्ने र आफूले जानेको सीप सिकाउने हुटहुटी छ । त्यही हुटहुटीले गर्दा युरोप र अमेरिकन स्ट्यान्डर्डको बेकरी र चकलेटको फ्याक्ट्री खोल्ने योजना बनाएका छन् । नेपाली उत्पादनका रुपमा ब्रान्डिङ गर्ने गरी आउने साउनबाट ‘बेक जुजु धौ केक’ सुरुवात गर्दै छन् ।छुट्टीमा नेपाल आएको मौका पारेर उनले दुई वर्षदेखि परिवारका सदस्यसँग यसमा अध्ययन र ‘ट्रायल’ गरिरहेका थिए । भन्छन्, ‘मेरी श्रीमतीले हृयान्डल गर्ने गरी आउने साउनबाट काठमाडौंमा नै सुरुवात गर्दै छौं, त्यसमा थप गर्नुपर्ने कामका लागि तीनचार महिनामा नेपाल आएका बेला सघाउँछु ।’ भक्तपुरे जुजु धौबाट तयार गरिने यो केकलाई अन्तर्राष्ट्रिय बजारमा पुर्‍याउने सोच उनले राखेका छन् ।"
अन्नपूर्ण आरोहणको ७५ वर्ष : बुवाको विरासतमा माथियास हर्जोगको आत्मिक यात्रा,"पोखरा — विश्वमै पहिलोपल्ट ८ हजार मिटरमाथिको हिमाल आरोहण गरेका फ्रान्सेली नागरिक मौरिस हर्जोगले आफ्नो किताब ‘अन्नपूर्ण’ मा लेखेका छन्, ‘मानिसको जीवनमा अरु अन्नपूर्णहरू पनि छन् ।’ अन्नपूर्ण आरोहणको अनुभूति समेटिएको उनको ‘बेस्ट सेलर’ किताबका यी पंक्तिको अर्थ हो– एउटा ठूलो सफलता प्राप्त गरिसकेपछि पनि जीवन सकिँदैन ।जीवन निरन्तर अगाडि बढ्छ, नयाँ चुनौतीहरू आउँछन् र हामीले हरेक पटक नयाँ सुरुआत गर्नुपर्छ । एउटा ‘अन्नपूर्ण’ जितिसकेपछि अर्को ‘अन्नपूर्ण’ हाम्रो प्रतीक्षामा हुन्छ ।सन् १९५०, जुन ३ । एउटा मिति जसले मानव इतिहासमा पर्वतारोहणको परिभाषा नै बदल्यो । फ्रान्सेली पर्वतारोही मौरिस हर्जोग र उनका साथी लुइस ल्याचेनलले विश्वमा पहिलोपल्ट ८ हजार मिटरभन्दा अग्लो हिमाल, अन्नपूर्ण प्रथम (८,०९१ मिटर) को चुचुरोमा पाइला टेके । यो केवल एक आरोहण थिएन, यो अदम्य साहस, अटल आस्था र मानव चेतनाको असीमित सम्भावनाको जीवन्त प्रतीक थियो ।फ्रान्सेली राष्ट्रिय टोलीले अन्नपूर्ण आरोहण गरेको मंगलबार ७५ वर्ष पुगेको छ । लुइसले आरोहणको पाँच वर्षपछि ३४ वर्षको उमेर ज्यान गुमाइसकेका छन् । मौरिसले सन् २०१२ मा ९३ वर्षको उमेरमा ज्यान गुमाए । यस वर्ष अन्नपूर्ण आरोहणको हीरक जयन्ती मनाउने तयारी गर्न गत वर्षको कात्तिकमा मौरिसका छोरा माथियास हर्जोग नेपाल आएका थिए । उनी उत्तरी मोहडाबाट अन्नपूर्ण चढ्न बुबा हिँडेकै बाटो उनी ‘नर्थ अन्नपूर्ण बेस क्याम्प’ पुगे । पोखराबाट म्याग्दीको बेनी, तातोपानी, नारच्याङ हुँदै उनी आधार शिविर पुगेका थिए ।हीरक जयन्ती मनाउन माथियास पुनः नेपाल आएका छन्, हिमालको छायाँमा आफ्नो बुबाको पाइलाहरू सम्झिँदै तर आफ्नै बाटो बनाउँदै । अहिले उनी योग र आध्यात्मिक सेवामा समर्पित छन् तर हरेक पाइला अझै पनि अन्नपूर्णको कथाले निर्देशित भइरहेको छ । यसपल्ट उनी एक्लै आएनन्, परिवारका सदस्य र फ्रान्सेली सांगीतिक टोलीलाई पनि लिएर आए । हीरक जयन्ती मनाउन उनी सोमबार उत्तरी आधार शिविर पुगे ।पहिलोपल्ट आधार शिविर पुग्दा उनले वरिपरि लस्करै उभिएका हिमाललाई हेरे । आफ्नो बुबाले टेकेको टाकुरोमा आँखा पुर्‍याए । योग गरे । ध्यानमा मग्न भए । आधार शिविरमा बनेको बुवाको सालिक सुम्सुम्याए । सालिक हेरेर उनी रोए । त्यो पीडाको आँसु थिएन, कृतज्ञताको थियो । ‘जब मैले बुबाको सालिक देखेँ । म चुपचाप त्यहाँ उभिएँ । एकछिनका लागि समय रोकिएको जस्तो लाग्यो,’ मसिनो स्वरमा उनले भने, ‘मलाई लाग्यो, म उहाँको पाइला पछ्याइरहेको छैन, म आफ्नो बाटोमा छु । तर त्यो बाटोमा उहाँको आशीर्वाद छ ।’अन्नपूर्ण आरोहणको हीरक जयन्ती मनाउन नेपाल आएका मौरिस हर्जोगका छोरा माथियासलाई पोखरा विमानस्थलमा स्वागत गर्दै पोखराका पर्यटन व्यवसायी ।अन्नपूर्ण आरोहणको हीरक जयन्ती मनाउन नेपाल आएका मौरिस हर्जोगका छोरा माथियासलाई पोखरा विमानस्थलमा स्वागत गर्दै पोखराका पर्यटन व्यवसायी ।आधार शिविरबाट फर्किएपछि एक साँझ पोखरामा भेटिएका उनले आफ्ना बुवासँगको स्मृति केलाए । ‘बुवा कम बोल्नुहुन्थ्यो तर कहिलेकाहीँ मन खोलेर बोल्नुहुन्थ्यो । एकदमै विनम्र हुनुहुन्थ्यो,’ माथियास सम्झन्छन्, ‘उहाँले कहिल्यै आफ्ना व्यक्तिगत अनुभवबारे धेरै बोल्नुभएन । तर कहिलेकाहीँ, हामी दुई मात्र हुँदा, उहाँका आँखामा गहिरो अनुभूति देखिन्थ्यो ।’माथियासका अनुसार, मौरिसले अन्नपूर्णको शिखर पुगेपछि जे अनुभव गरे, त्यो आध्यात्मिक रूपान्तरणको आरम्भ थियो । मौरिसले माथियाससँग भनेका थिए, ‘शिखरमा पुगेपछि मैले प्रेमको यस्तो अनुभूति गरेँ, जुन शब्दले बयान गर्न सकिँदैन । त्यो क्षणले मेरो जीवनको खालीपन भरिदियो ।’सन् १९५१ मा प्रकाशित मौरिस हर्जोगको पहिलो पुस्तक ‘अन्नपूर्ण : ८००० मिटर अग्लो चुचुरोको पहिलो विजय’ मा त्यस्ता अनुभूतिहरू केवल संकेतका रूपमा उल्लेख छन् । त्यस बेला फ्रान्समा व्यक्तिगत वा आध्यात्मिक विषयबारे खुला रूपमा बोल्न हुन्थेन । ‘उहाँले भनिरहनु भएको थिएन तर म बुझ्थेँ, उहाँको भित्र केही गहिरो परिवर्तन भएको थियो,’ माथियास सम्झन्छन् ।मौरिसको अनुभवमा आधारित पुस्तकले लाखौं पाठकलाई हिमालको रहस्य, चुनौती, र मानवीय उत्कर्षको कथा सुनायो । बिनाअक्सिजन, एकै सिजनमा र पहिलो प्रयासमै सम्पन्न भएकोले पनि यो आरोहण विशेष थियो । सन् १९५० को दशकमा अन्नपूर्ण आरोहण अहिलेको जस्तो सजिलो थिएन । उनीहरूसँग आजको जस्तो गुणस्तरीय जुत्ता, ज्याकेट जीपीएस वा अक्सिजन थिएन । छालाको जुत्ता, कपडाको ज्याकेट र हातमा एउटा नक्सा मात्र थियो । आरोहणपछि हर्जोग र ल्याचेनल दुवैले गम्भीर ‘फ्रस्टबाइट’को सामना गरे । जसका कारण हर्जोगले सबै औंलाहरू गुमाए ।आरोहणबाट फर्किएपछि मौरिसले धर्मका बारेमा पढ्न थालेका थिए । उनले हिन्दू धर्म, बौद्ध दर्शन, इसाई आस्थाको गहिरो अध्ययन गरे । ‘मलाई लाग्छ, त्यो अनुभव उहाँका लागि परम शक्तिसँगको सम्पर्क थियो । त्यसपछि उहाँ भगवानको खोजीमा लाग्नुभयो,’ योग र आध्यात्मिक सेवामा समर्पित माथियासले भने ।यही आध्यात्मिक जागरणले मौरिसलाई अझ गहिरो खोजीमा डोर्‍यायो । मौरिस विश्वभर चिनिए । ‘किनभने जब तपाईं यति शक्तिशाली र दिव्य अनुभूतिबाट गुज्रनुहुन्छ, तपाईं त्यसलाई बुझ्न चाहनुहुन्छ, तपाईं त्यस ऊर्जा नजिक जान चाहनुहुन्छ,’ माथियास भन्छन्, ‘त्यस क्षणपछि उहाँले अनेकौं तरिकामा भगवानको खोजी गर्न थाल्नुभयो ।’ यसले सन् १९९७ मा मौरिसको दोस्रो पुस्तक ‘अन्नपूर्ण : प्रिमियर ८०००’ लाई पनि जन्म दियो । पहिलो किताब लक्ष्य, आरोहण, शिखरबारे थियो भने दोस्रो पुस्तक उनको भित्री परिवर्तनबारे थियो । मौरिसका दुई किताब विश्वका ४० भन्दा बढी भाषामा प्रकाशित भएर हालसम्म १ करोड १० लाख प्रतिभन्दा बढी बिक्री भइसकेका छन् ।मौरिसले आफ्नो दोस्रो किताबको पहिलो पाठक छोरालाई नै बनाएका थिए । ‘त्यो मेरो लागि असाधारण क्षण थियो,’ माथियास भन्छन्, ‘पहिलो किताबमा विजयको कथा थियो तर दोस्रोमा उहाँको भित्रको परिवर्तन थियो ।’ त्यस पुस्तकको अन्तिम वाक्य ‘मानिसको जीवनमा अरु अन्नपूर्णहरु पनि छन्’ माथियासको हृदयमा सदैव गुञ्जिरहन्छ, ‘बुबाले मलाई सिकाउनु भएको कुरा थियो– हिमाल बाहिर मात्र होइन, भित्र पनि चढ्नुपर्छ ।’मौरिस हर्जोगको नेपालसँगको सम्बन्ध केवल एउटा आरोहणमा मात्र सीमित थिएन । त्यो त आत्माको एउटा अटूट सम्बन्ध थियो । उनी निधन हुनु अघिसम्म नेपालसँग जोडिएका थिए । ‘म सानो हुँदा हरेक आइतबार राजा महेन्द्रले हाम्रो घरमा फोन गर्नुहुन्थ्यो,’ माथियासले मुस्कुराउँदै भने, ‘बुबा फोन उठाएर निकै आत्मीयताका साथ कुरा गर्नुहुन्थ्यो । नेपालले उहाँलाई धेरै दिएको थियो र उहाँलाई त्यो फर्काउनु स्वभाविक लाग्थ्यो । उहाँले पूर्वाधार, विकास र अन्य धेरै क्षेत्रमा सहयोग गर्नुभयो ।’बुवाले अन्नपूर्ण आरोहण गर्दा माथियास जन्मिइसकेका थिएनन् । तर उनको लागि पनि नेपाल नयाँ भूमि पनि थिएन । सन् १९९३ मा उनी बुवासँग नेपाल आएका थिए । त्यतिबेला उनी १४ वर्षका थिए । काठमाडौं आएर कैलाश पर्वत र मानसरोवर गएको उनलाई अझै सम्झना छ । ‘मैले केही फोटोहरू ल्याएर बाटोमा बालबालिकालाई दिएको थिए,’ उनले सम्झिए, ‘त्यो मेरो लागि निकै मनछुने क्षण थियो ।’आजभन्दा ७५ वर्ष पहिले अहिलेजस्तो सञ्चारको सुविधा थिएन । सन् १९५० को दशकमा जब नेपाल पश्चिमी संसारका लागि पूर्णतः अज्ञात थियो र हिमाल चढ्नु चन्द्रमामा पुग्नुसरह थियो । त्यतिबेला मौरिस हर्जोगको टोलीले इतिहास रचेको थियो । अन्नपूर्ण आरोहण फ्रान्सको राष्ट्रिय अभियान थियो, व्यक्तिगत होइन । मौरिस दोस्रो विश्वयुद्धमा फ्रान्सेली प्रतिरोध आन्दोलनका सदस्य थिए । ‘उहाँ सबैभन्दा राम्रो आरोही नभए पनि उहाँसँग नेतृत्वको अनुभव थियो,’ आरोहण दलमा मौरिस छनोट हुनुको कारण बताउँदै माथियासले भने, ‘कठिन परिस्थितिमा मान्छे र स्रोत व्यवस्थापन गर्ने सीप उहाँसँग थियो । त्यसैले उहाँ चयनमा पर्नुभयो ।’ अन्नपूर्ण आधार शिविर पुगेर फर्किएपछि अहिले पनि उनी कल्पना गर्छन्- ७५ वर्षअघि, प्रविधिविहीन अवस्थामा, छालाको जुत्ता, नक्साबिना, जीपीएस बिना आरोहण कसरी सम्भव भयो ? साहस र सामूहिकता नै उनी बुवाको सफलताको कारण मान्छन् ।माथियास पाँच वर्षअघि नै नेपाल आउन चाहन्थे । उनलाई कोरोना महामारीले रोक्यो । अहिले उनी योग र आध्यात्मिक सेवामा समर्पित एक साधकका रूपमा आफ्नो बुबाको पदचाप पछ्याउँदै आफ्नै आत्म-यात्रामा छन् । उनको आगमनले अन्नपूर्णको कथालाई फेरि एकपल्ट ताजगी दिएको छ ।मौरिस हर्जोगले भौतिक अन्नपूर्ण जिते तर माथियास आफ्नो जीवनको आध्यात्मिक अन्नपूर्ण खोजिरहेका छन् । उनी अहिले जर्मनीमा योग स्कुल चलाउँछन् । ध्यान शिविर आयोजना गर्छन् । अन्तर्राष्ट्रिय योग शिक्षकहरूलाई प्रशिक्षण दिन्छन् । तर उनको मन अझै नेपालमै अडिएको छ । ‘म यहाँ एउटा गैरनाफामूलक स्कुल खोल्न चाहन्छु, जहाँ योग, अंग्रेजी र नेपाली जीवनदर्शन सिकाउन सकियोस्,’ उनी भन्छन्, ‘नेपालको ज्ञान परम्परा, बौद्ध दर्शन, र प्रकृतिसँगको सहअस्तित्व आजको संसारका लागि अमूल्य छ ।’माथियासको आगमनले केवल विगतको सम्झना मात्र ल्याएको छैन, यसले भविष्यका लागि पनि प्रेरणा दिएको छ । उनी पर्यटन र संरक्षणबीच सन्तुलनको वकालत गर्छन् । भन्छन्, ‘हामीले आर्थिक विकास र वातावरणीय संरक्षणबीचको मध्यम मार्ग खोज्नैपर्छ । अन्तर्राष्ट्रिय सहकार्य अत्यन्त आवश्यक छ ।’ युवा पुस्तालाई लक्ष्य गरी पर्यटन, प्रकृति र पर्वतीय संस्कृति केन्द्रित भएर नेपालको प्रवर्द्धन गर्नुपर्ने उनी सुझाउँछन् ।म्याग्दीको अन्नपूर्ण गाउँपालिकामा पर्ने उत्तरी आधार शिविरमा मौरिस हर्जोग, लुइस ल्याचेनल र पहिलो नेपाली आरोही सोनाम वाङ्चुक शेर्पाको अर्धकदको सालिक राखिएको छ । मंगलबार प्रधानमन्त्री केपी शर्मा ओलीले सालिक अनावरण गर्ने पूर्व योजना रहे पनि मौसमको खराबीले हेलिकप्टर पुग्न सकेन । उनले नारच्याङमा पुगेर ‘मौरिस हर्जोग पदमार्ग’ र खुला संग्रहालयको उद्घाटन गरे । सालिक अनावरण गर्न उर्जा, सिंचाइ तथा जलस्रोत राज्य मन्त्री खमबहादुर गर्बुजा पुगेका थिए । नेपाल पर्यटन बोर्ड, ट्रेकिङ एजेन्सिज एसोसियसन अफ नेपाल (टान) गण्डकी, नेपाल पर्वतारोहण संघ, गण्डकी लगायतले जेठ १७ देखि २२ सम्म विविभ कार्यक्रम गरी हीरक जयन्ती मनाइरहेका छन् ।हीरक जयन्ती सकिएपछि माथियास जर्मनी फर्किनेछन् । उनको मनले नेपाल फर्कनुपर्छ भन्छ । बुवाको नेपालसँगको सम्बन्धले आफ्नो जीवनले आकार पाएको उनी ठान्छन् । पोखरा वरपर कतै चिटिक्कको घर बनाएर बस्न मन छ, जुन घरको झ्यालबाट हिमाल देखियोस् । घर इँटले मात्रै बनेको नहोस्, हरेक भित्ता, छानो, झ्याल र ढोकामा शान्तिको महसुस होस् ।मौरिसले संसारभरिका हिमाल आरोहीहरूको सम्मेलन आयोजना गर्थे । अब फ्रान्स सरकारको सहयोग लिएर त्यो परम्परा कायम राख्ने प्रयत्नमा उनी छन् । बुवाले छोडेर गएका जिम्मेवारी पूरा गर्नु आफ्नो अघि सिंगो अन्नपूर्ण उभिनुजस्तै भएको उनी ठान्छन् । भन्छन्, ‘अन्नपूर्ण केवल हिमाल मात्रै होइन, चुनौतीहरूको प्रतीक हो ।’"
"‘नक्कली प्रचण्ड’ बनेर हँसाउँथे, तर रुवाएर गए","काठमाडौँ — दुई वर्षअघिको एक भेटमा ‘नक्कली प्रचण्ड’ उपनामले चिनिएका हाँस्य कलाकार घनश्याम गौतमले भनेका थिए, ‘बाँचुन्जेलसम्म स–साना कुरामा खुसी हुनु नै मेरो लागी सौभाग्यको कुरा हो ?’सधैं स–साना कुरामा खुशी खोजीहिँड्ने यिनै घनश्याम अब यो संसारमा छैनन् । कलाकारिता र नाट्य क्षेत्रमा आफ्नो परिचय बनाइरहेका उनीको ४३ वर्षको उमेरमा निधन भयो । परिवारका अनुसार दुई वर्षदेखि क्यान्सर रोगसँग जुधिरहेका उनले सोमबार राति १२ बजेर ८ मिनेटमा भक्तपुर ताथलीस्थित काठमाडौं क्यान्सर अस्पतालमा अन्तिम श्वास फेरे ।२०६४ सालको कुरा हो । पहिलो संविधानसभाको चुनावी रापताप थियो । नाटक लिएर दार्चुला पुगेका उनले प्रचण्ड उपनामले समेत चिनिने माओवादी केन्द्रका अध्यक्ष पुष्पकमल दाहालको अभिनय गरेका थिए । उनको यो अभिनय यति बेजोड भइदियो कि, त्यसपछि उनको सार्वजनिक परिचय नै बन्यो ‘नक्कली प्रचण्ड’ ।चर्चित टेलीश्रृंखला 'मेरी बास्सै'देखि 'झ्याइँकुटी झ्याइँ'सम्ममा उनी ‘नक्कली प्रचण्ड’ कै भूमिकामा देखिएर थप लोकप्रिय भए । सडक नाटक, रेडियो नाटक र कचहरीमा सक्रिय गौतम विभिन्न स्कुलहरूमा पनि अभिनय सिकाउने गर्थे । गत भदौमा उनले बिरामीकै अवस्थामा तिजको गीत ‘मै अभागी चेली खुशी छैन बरिलै...’ बजारमा ल्याएका थिए ।हरेक वर्ष हुने गाईजात्रा हाँस्य व्यंग्य कार्यक्रममा उनले अभिनयमार्फत धेरैलाई पेट मिची मिची हँसाए । २०८० गाईजात्राको नजिकिँदै गर्दा बिरामी परेपछि भने उनको अभिनय यात्रामा ब्रेक लाग्यो ।०८० असारको कुरा हो । घनश्याम एक्कासी पेट दुख्ने समस्याले थलिए । सुरुमा त उनले दिसामा रगत देखिएकाले पायल्सको समस्या हो कि भनेर आर्युवेदिक उपचारमा लागे । समस्या बल्झिँदै गएपछि र थप उपचारमा जुटेपछि मात्रै उनले थाह पाए उनले आफूलाई ठूलो आन्द्रामा क्यान्सर भएको ।श्रीमती युगज्योतिले सुरुमा भक्तपुर क्यान्सर अस्पतालबाट सुरु भएको गौतमको उपचार भारतका अस्पतालदेखि काठमाडौं क्यान्सर अस्पतालमा आएर टुंगिएको बताइन् ।कलाकारिता क्षेत्रमा रहँदा वाहवाही पाएका घनश्याम क्यान्सर भएसँगै गुमनाम बन्न थाले । अस्पतालहरु चाहर्दै र अनेकथरी औषधिमा निर्भर बन्दै उनले अप्ठ्यारा दिनहरु बिताए । भएको सबै पैसा उपचारमा सकिएको श्रीमती युगज्योतिले केही दिनअघिको कुरामा दुःखेसो सुनाएकी थिइन् ।आफ्नो कुशल अभिनयमार्फत सबैलाई हँसाउने घनश्याम सबैलाई रुवाएर परलोक गए । उनको पार्थिव शरीर मंगलबार पशुपति आर्यघाटमा अन्त्येष्टि गरिएको छ ।"
सुभाष नेपालीकी आमा : नागाल्यान्डमा मजदुरी गरेका छोरा राष्ट्रसंघका आर्थिक सल्लाहकार,"काठमाडौँ — विभेदको जलनले कतिसम्म पोल्छ ? त्यो पीडा नभोग्नेहरूले सायदै अनुभूत गर्लान् । जात व्यवस्थाको सबैभन्दा पिँधमा पिल्सिएका समुदायमाथि भएका विभेद र निषेधका शृंखला अहिले पनि जारी छ । कथित उपल्ला जातहरूको बाहुल्य भएको समाजमा दलितहरूका लागि पिँढीभित्र टेक्न मात्र होइन, ठूला सपना देख्न पनि वर्जितझैं थियो । तिनै निषेधका पर्खालविरुद्ध संघर्ष मात्र होइन, कठोर परिश्रमबाट अर्घाखाँची, सन्धिखर्कका सुभाष नेपालीले आफूलाई अटल उभ्याए । उनी अहिले संयुक्त राष्ट्रसंघको आर्थिक सल्लाहकार छन् । अन्तर्राष्ट्रिय आर्थिक सल्लाहकार बनेर सुभाष छिट्टै श्रीलंका उड्दै छन् । संयोग यस्तो भइदियो, हिजो निषेध गर्नेहरू नै अहिले उनको नाममा गर्व गर्छन् ।केही समयअघि सुभाष सन्धिखर्क पुगेका थिए । गाउँको माटोमा उभिनासाथ विगतका स्मृतिले स्वागत गरे । यो न्यानो मात्र थिएन, बिझाउने पनि थियो । केही स्मृतिले डसे । हिजो स्कुलबाट फर्किंदै गर्दाको होटल आज पनि उसैगरी चलिरहेको थियो । मान्छेहरू भित्र–बाहिर गरिरहेका थिए । त्यही दृश्यमा उनले एउटा स्कुले केटोको टिठलाग्दो अनुहार सम्झिए । जसलाई भित्र–बाहिर गर्न अरूलाई जस्तो सजिलो थिएन । खाजा खान भित्र पसेका ती किशोरलाई होटल मालिकले गलहत्याउँदै बाहिर निकालेका थिए । कारण एउटै थियो, जात । अपमानित भएर बाहिरिँदै गरेको त्यो किशोरको अनुहारमा आँसुसँगै विद्रोह पोखिएको थियो । अपमानको त्यो खत तिनै किशोर सुभाषको हृदयमा अझै पनि गहिरो छ ।गाउँ पुगेपछि आउने यादका शृंखलामा एउटा अनुहार सधैं चहकिलो बल्छ । त्यो चहकिलो अनुहार अहिले भने निभिसकेको छ । गाउँलेहरू अहिले पनि सम्झन्छन्, उनको गुनिलो स्वभाव । तिनै आमा शिवकला नेपालीलाई सुभाष पुस्तकका पानाहरूमा पनि समेट्न चाहन्छन् । ‘आमाको भागमा सधैं दुःख मात्र पर्‍यो,’ सुभाष बेचैन सुनिन्छन् । २०१७ मा जन्मेकी शिवकलाको ११ वर्षको उमेरमा टामबहादुरसँग विवाह भयो । त्यस दिनदेखि नै शिवकलाका दुःखका दिन सुरु भए । पहाडका उकाली–ओरालीमा भारी बोक्ने काम गर्थे दम्पती नै । जब हजुरबा नागाल्यान्ड गए, बा पनि उतै लागे । बासँग केही वर्ष आमा पनि उतै बसिन् । बा नागाल्यान्डमा चौकीदारी गर्थे । सुभाष त्यतै जन्मे ।पछि सुभाष र उनका दुई बहिनीहरू सन्धिखर्कमै हुर्किए । हुर्कंदै गर्दा सुभाषले आमा सुतेको कहिल्यै देखेनन् । ‘म सुत्ने बेलासम्म पनि आमा घरको काममै खटिनु हुन्थ्यो । म उठ्दा काममा हिँडिसक्नुभएको हुन्थ्यो,’ सुभाष सम्झन्छन् । गाउँमा पानीको समस्या थियो । दलितलाई कुवामा पानी भर्न निकै सकस थियो । गैरदलितले नभरुन्जेल पर्खेर बस्नुपर्थ्यो । ‘त्यसमाथि एउटाले भरिसकेको छ, अर्को गैरदलित परबाट आउँदै छ भने उसले ठाउँ नछोडिदिने । परको मान्छेलाई पर्खेर बस्ने । उनीहरूले भरुन्जेल पर्खेर बस्नुपर्ने । त्यसरी पर्खंदा–पर्खंदा पानी सकिन्थ्यो,’ सुभाष विभेदको चपेटामा परिरहेकी शिवकलाको संघर्ष भन्छन्, ‘त्यसैले पनि आमा बिहानै ३ बजे उठेर पानी भर्न जानुहुन्थ्यो ।’शिवकलासँग फुर्सद कहिल्यै भएन । सन्तानसँग बसेर कुरा गर्ने, रमाउने समय पनि कहिल्यै पाइनन् । खेतबारीको उब्जनीले ३ महिना पनि खान पुग्दैन थियो । सुभाषका बाले ३२ वर्ष नागाल्यान्डमा चौकीदारी गरे । आमाले मेलापातसँगै भैंसी, बाख्रा पालेर घर चलाउँथिन् । श्रीमान्ले पठाएको रकम जोगाएर एक दिन खेत किन्ने निर्णय गरिन् । तर पैसा हुँदा पनि जमिन किन्न कहाँ सजिलो थियो र ? कथित उपल्लो जातकाले जमिनको खरिदमा पनि जातकै पर्खाल लगाए ।एक जना कथित उपल्लो जातकालाई आमाले केही ऋण सापटी दिएकी थिइन् । उनले त्यो फिर्ता गरेका थिएनन् । उनैले आफ्नो खेत बेच्न खोजेका थिए । जब शिवकलाले किन्ने भइन्, तब तनाव सिर्जना भयो । ‘तल्लो जातकालाई खेत बेच्न दिँदैनौं,’ उनका दाजुभाइले भाँजो हाले । शिवकलाले पैसा पनि दिइसकेकी थिइन् । ‘न खेत पाइन्छ, न दिएको पैसा फिर्ता,’ शिवकलालाई फसाद पर्‍यो । त्यो जग्गा आफ्नो नाममा ल्याउन उनले सदरमुकाममा भएको तीन आना जग्गासँग सट्टापट्टा गर्ने उपाय रचिन् ।‘खेत लिए पनि नक्सामा त्यसको दुई पाटो हामीलाई दुःख दिने मान्छेकै पर्दो रहेछ । उनले दुई गरा रोकिदिए । आमाले त्यो पनि केही पैसा दिएर सल्टाउनुभयो,’ उनी सम्झिन्छन् । यता भने ती व्यक्तिका दाजुभाइको अवरोधका कारण आमाले सदरमुकामको जग्गासँग कागजी सट्टापट्टा मात्र गरेकी थिइन् । लगत्तै सदरमुकामको जग्गा आमाकै नाममा पास गर्ने सर्त थियो । तर, ती व्यक्तिले झुलाउन थाले । त्यही घटनाबाट आमाको मानसिक तनाव सुरु भयो । आमामा विभिन्न रोग देखिन थाले ।सुभाष स्कुल पढ्दादेखि सुरु भएको उनको समस्या स्नातकोत्तर सक्दा मात्र सुल्झिएको थियो ।...आमालाई सबैभन्दा बढी पीर छोराको थियो । पिटाइ खाएर घर फर्किन्थे सुभाष । उनी विद्रोही थिए । सबैले भन्थे, ‘यो हरामी छ ।’ सुभाष फर्केर हेर्छन्, ‘त्यतिबेला म किन हरामी थिएँ, जड कसैले बुझेनन् ।’ पानी लिन जाँदा आमा विभेद सहेर पर्खेर बस्न सक्थिन् तर सुभाष सक्दैनथे । उनी भरेको गाग्री उठाएर बाहिर राखिदिन्थे । अनि आफ्नो भर्न थाल्थे । त्यतिबेला उनीमाथि सामूहिक हातपात हुन्थ्यो । जति पिटाइ खाए पनि उनी हार मान्दैनथे । सुभाषको समुदायमा जनावरको छाला काढेर प्रशोधन गर्ने गरिन्थ्यो । त्यसका लागि अमला र खयरको बोक्रा आवश्यक पर्थ्यो । बोक्रा खोज्दै हिँड्ने भएकाले गाउँमा ‘बोक्रे’ भनेर खिसिट्युरी गरिन्थ्यो । ‘बोक्रे’ शब्द सुभाषका लागि सहिनसक्नु हुन्थ्यो । उनी लड्न तम्सिहाल्थे ।गल्ती अरूकै भए पनि दोष सुभाषले पाउँथे । आमाकहाँ ‘कम्प्लेन’ पुग्थ्यो । आमा सुभाषलाई कुट्न बाध्य हुन्थिन् । आमालाई डर थियो, ‘छोरालाई कसैले केही गरिदिने पो हो कि !’ कक्षा ६ मा पढ्दाको एउटा घटना उनले बिर्सेका छैनन् । कथित उपल्लो जातका दुई साथीले ‘बोक्रे’ भनेर जिस्क्याएपछि उनी लड्न गए । सुभाषलाई मरणासन्न हुने गरी कुटे ।घाइते भएर उनी घर पुगे । शिवकला आत्तिँदै, रुँदै छोरालाई बोकेर हस्पिटल लगिन् । पछि स्कुलमा प्रधानाध्यापकलाई उजुरी गर्न गइन् । प्रधानाध्यापकले बेवास्तापूर्वक उल्टै छोराको गल्ती देखाउँदै भने, ‘यो मान्छे यस्तो झगडा गर्छ भन्ने थाहा थिएन ?’घटना यतिमा मात्र सीमित छैन । एक पटक प्रधानाध्यापकको छोरा झोलामा जेरी बोकेर घर फर्किंदै थिए । सुभाषले झुक्किएर छोएपछि उनले ‘जेरीको पैसा तिर्’ भन्दै सुभाषलाई झम्टिए । त्यहाँ पनि सुभाषको भागमा कुटाइ नै पर्‍यो । आमालाई यस कुराले नमीठो आघात पार्‍यो । आमा छोराको चिना देखाउन ज्योतिषकहाँ पुगिन् । ‘तिम्रो छोरा ठूलो मान्छे हुन्छ,’ ज्योतिषले भनिदिए । आमाको अनुहारमा बेग्लै चमक छायो । घरमा आएर छोरालाई सुनाइन्, ‘तँ त गाडी चढ्ने हुन्छस् रे ।’ तर आमाको सपनाको पनि परिधि थियो । उनलाई त छोरा ‘पियन’ मात्र भइदिए पनि अनेक हुन्थ्यो । ०५३ मा एसएलसी नजिकिँदै थियो । पास हुने आस थिएन सुभाषलाई । उनी नागाल्यान्ड जान चाहन्थे । इन्डियन आर्मीमा भर्ती हुन चाहन्थे । नभन्दै एसएलसीपछि उनी नागाल्यान्ड गए, पेट्रोल पम्पमा मजदुरी गर्न थाले । त्यहाँ पनि नेपाली मजदुरमाथि गरेको अपमान सहन नसकेर झगडा पर्‍यो । आर्मी बन्ने सपना त्यागेर उनी नेपाल फर्किए । एसएलसीमा उनी अंग्रेजी र गणित विषयमा फेल भए । अर्को पटकमा पास गरे ।न पढाइ, न पढ्ने चाह । तर सुभाषको जीवनमा ‘यू टर्न’ कसरी सम्भव भयो ? उनी गाउँबाट दुई घण्टा उकालो हिँड्दै सदरमुकाम पुगेको त्यो दिन सम्झन्छन् । ‘मेरो क्लासमेट रामजी भट्टराईले एउटा कार्यक्रम छ भनेर लगे । त्यहाँ राष्ट्रिय जनमोर्चानिकट अखिल छैटौंको राजनीतिक तालिम रहेछ । मैले एक साताको तालिम लिएँ । त्यसपछि श्रम शिविरमा १५ दिन बसेर बारी खन्ने काम गर्‍यौं,’ सुभाष सुनाउँछन् । त्यो बेला उनले खुमानन्द भुसाललाई भेटे । जसबाट उनले राजनीतिक चेतना पाए । संगठनमा लाग्दा सबैभन्दा डर आमालाई थियो । छोरालाई मार्छन् कि भन्ने पीरले उनी रातभर छटपटाउँथिन् । छोरा खोज्न भौंतारिँदै हिँड्थिन् । गाउँमा छोरा बिग्रियो भन्नेसँग शिर झुकाउँथिन् ।विभेदविरुद्ध एक्लै लडिरहेका सुभाषलाई पहिलो पटक अनुभूत भयो, ‘अब मेरो संघर्षले संगठित रूप पायो ।’ त्यहाँबाट उनको राजनीतिक र साहित्यिक पठन यात्रा सुरु भयो ।उनी जिल्ला कमिटीमा बसेर काम गर्न थाले । दुई वर्षपछि संगठन त्यागे । त्याग्नुको कारणबारे सुभाष सुनाउँछन्, ‘त्यहाँ पूर्णकालीन कार्यकर्ता जिल्लाभन्दा माथि उठ्न सकेका थिएनन् । माथि पुगेकाहरू प्रायः ले मास्टर्स गरेका थिए । मलाई पनि माथि पुग्नु थियो । त्यतिबेला लाग्यो, माथि पुग्न त पढ्नै पर्दो रहेछ ।’त्यसपछि नै हो, सुभाषमा अध्ययनको गहिरो भोक जागेको । सुभाषले बुटवल बसेर स्नातक पढे । अंग्रेजीमा निखार ल्याउन मिहिनेत गरे ।स्नातक पढ्दाको सुरुवाती समय उनले छापाखानामा अपरेटरको काम गरे । बिस्तारै भाषा राम्रो भएपछि उनले अंग्रेजी भाषा नै पढाउन थाले । स्नातकका बेलामा घरमा आर्थिक संकट बढिरहेको थियो । त्यतिबेला बाले भने,‘अब तिमी नपढ, कमाउनुपर्छ ।’ आमाले भने अड्डी कसिरहिन्, ‘हैन, जसरी हुन्छ पढाइ छोड्नु हुन्न । पढेर मात्र दुःखबाट छुटकारा मिल्छ ।’ सुभाषले स्नातकमा बुटवल बहुमुखी क्याम्पस ‘टप’ गरेपछि गाउँले सबै चकित परे । उनीप्रतिको सामाजिक धारणा एकाएक बदलियो । शिवकला अब शिर ठाडो पारेर हिँड्नसक्ने भइन् ।सुभाषको पढाइ रोकिनेवाला थिएन । न त आमा रोकाउन चाहन्थिन् । उनी छोरा अघि बढेको, फैलिएको हेर्न चाहन्थिन् । उनलाई छोरामा पूर्ण भरोसा थियो । स्नातकोत्तर पढ्न काठमाडौं आएका सुभाषलाई सुरुमा डेराको समस्या पर्‍यो । कहाँ बस्ने ? निर्क्योल थिएन । त्यसअघि काठमाडौं आएका साथीहरूलाई फोन गरे, उठेन । पछि एक जना भद्र मित्रले साथीहरूले फोन नउठाउनुको कारण भने, ‘दलितलाई कसरी रुम सेयर गर्ने भनेर नउठाएका हुन् ।’ त्यो कुरा सुभाषको हृदयमा बेस्सरी गढ्यो । उनी त्यसको जवाफ जीवनको सफलताबाटै दिन चाहन्थे । मासिक ६ सयको कोठा खोजे, जात ढाँटेर बसे । पहिलो मास्टर्स अंग्रेजीमा गरे । त्यसपछि पढाउनका लागि कलेज चहारे, कतै पाएनन् । आमाले पूर्वराज्यमन्त्री मानबहादुर सुनार चिनेकी थिइन् । छोरालाई लिएर जागिर माग्न पुगिन् । तर मानबहादुरबाट कुनै सहयोग पाएनन् । पछि चाबहिलमा अंग्रेजी भाषा पढाउन थाले ।तैपनि उनले जागिरका लागि प्रयास छोडेनन् । १ सय ७० ठाउँमा एप्लिकेसन हालेपछि यूएनएचसीआरमा नाम निकाले । मासिक ४० हजारको पहिलो पक्का जागिर पाउँदा परिवारमै खुसी छायो । जागिर पाए पनि उनले पढाइलाई निरन्तरता दिइरहे । छात्रवृत्तिमा अमेरिका पढ्नका लागि तारन्तर प्रयास गरिरहे । पछि अर्थशास्त्रमा मास्टर्स गर्न ‘फुल ब्राइट स्कलरसिप’ मा अमेरिका उडे । कुनै समय मजदुरी गर्न नागाल्यान्ड पुगेको छोरो पढ्नका लागि अमेरिका उड्नु आमाका निम्ति कल्पना बाहिरको विषय थियो । आमालाई धेरैले भनेछन्, ‘कति भाग्यमानी तिमी ।’शिवकला कम बोल्थिन् । खुसीलाई भित्रभित्रै अटाउँथिन् । अमेरिका गएपछि आमाछोराबीच लामा–लामा कुरा हुन्थे । ‘असाइमेन्ट’ को प्रेसर थाम्न नसकेर उनी आमासँग फोनमा रुन्थे । आमा सम्झाउँथिन् । सुभाषले बोस्टर्न युनिभर्सिटीबाट अर्थशास्त्रमा मास्टर्स गरे । त्यसपछि विश्व बैंकमा जागिरे भए । उनले बाआमालाई अमेरिका बोलाए ।अमेरिकामा छँदादेखि नै शिवकलालाई पेट दुख्ने समस्या सुरु भयो । रोगका विभिन्न संकेत देखिन थालेपछि सुभाषमा चिन्ता छायो । उनले अमेरिकाको करिअर छाडेर परिवारसहित नेपाल फर्के । धेरै ठाउँमा धाउँदा पनि रोग पत्ता लागेन । एक दिन आमाले बान्ता गरिन् । लगत्तै ओम हस्पिटल लगियो । भिडियो एक्सरेपछि थाहा भयो, शिवकलालाई ठूलो आन्द्रामा क्यान्सर भएको रहेछ । त्यो पनि अन्तिम स्टेजको । तर आमाले सकारात्मक भावमा भनिन्, ‘चिन्ता नलिनू, डाक्टरले अपरेसन गरेपछि ठीक हुन्छ ।’ यो बीचमा आमा अत्तालिने, निराश हुने कहिल्यै गरिनन् ।अस्पतालको शय्यामा हुँदा पनि आमा छिमेकीको चिन्ता गर्थिन् । अन्तिम दिनहरूमा उनी छोरालाई सम्झाउँथिन्, ‘बहिनीहरूलाई दुःख नदिनू ।’ सुरुदेखि नै आमालाई छोरामा विश्वास थियो, ‘तिमीले यत्रो गरिरहेका छौ, म निको हुन्छु ।’ बोलिरहने आमा बिस्तारै सुस्त हुन थालिन् । आवाज बस्दै गयो । छोराको मुखमा हात राखेर छाम्थिन् ।२०७४ जेठ १ मा शिवकलाले ५६ वर्षको उमेरमा जीवन विसर्जन गरिन् । मृत्युअघि उनको चाहना थियो, छोराले बनाएको घर हेर्ने । ‘आमाले जतिसक्दो छिटो घर बनाए हुन्थ्यो भन्ने चाहना राख्नुभएको थियो तर देख्न पाउनुभएन,’ सुभाष भन्छन् । दुःखका दिन दूर हुने बेला नै आमाले संसार छाडिन् । ‘जति आमाले दुःख गर्नुभयो, त्यसको लाभ लिन पाउनु भएन । मेरो सफलताको साक्षी बन्न पाउनु भएन,’ सुभाष थकथक मान्छन् ।आमा बितेपछिका दिन सुभाषका निम्ति पीडादायक त थिए नै । तर त्यो पीडालाई उनले सिर्जनशील बनाउन खोजे । गाउँमा आमाका नाममा बाल पुस्तकालय बनाए । आफूले पढेको स्कुलमा आमाका नाममा अक्षय कोष स्थापना गरे । सुभाष यूएनको जागिरमा जति परिश्रम गर्थे, त्यति नै समय र सीपको लगानी उनले दलित आन्दोलनका लागि पनि दिन्थे । अघिल्लो वर्ष उनको सक्रियतामा रूपन्देहीमा दलित ज्ञान उत्सव भयो । त्यो ऐतिहासिक कामलाई अहिले तिलोत्तमा नगरपालिकाले निरन्तरता दिएको छ । दलित रिडरको सुरुवात गरेर विभिन्न अभियान चलाए । ‘राइटिङ फर सोसल जस्टिस’ को अभियान चलाए । जातीय र लैंगिक विभेविरुद्धको स्तम्भ लेख्न सबैलाई प्रोत्साहन गरे ।जीवनमा आउने ठूला अवसर र निर्णयहरूमा सुभाषलाई खड्कने एउटै कुरा हो– आमा । हिजोको दिनमा आमा थिइन्, अक्षरै नछिचोले पनि आमाले दिने सल्लाह सबैभन्दा उत्तम हुन्थ्यो । सुभाषको दुविधा मेटाउने महत्त्वपूर्ण पात्र थिइन्– आमा । अहिले आमा छैनन्, आमाको आशिर्वाद छ । सुभाषलाई प्रेरणा मानेर बेलाबेला भाइबहिनीहरू भेट्न आउँछन् । उनी एउटै सुझाव दिन्छन्, ‘तिमी जीवनमा कुनै निर्णय लिनुअघि आमाको मुख हेर, आमाको संघर्षलाई नियाल । आमालाई सम्झ । यति गर्‍यौ भने कहिल्यै गलत हुनेवाला छैन ।’"
आफू हिँडेको गोरेटोलाई पक्की बाटो बनाउँदै दुई इन्जिनियर,"रोल्पा — रोल्पाका इन्जिनियरद्वय हेमन्त रोका क्षत्री र लोकप्रसाद विष्टलाई घरबाट हिँडेर विद्यालय पुगेको अहिलेजस्तो लाग्छ । उनीहरु कता कता सपनाजस्तो ठानेर अहिले पनि ती दिनको स्मरण गर्छन् । चप्पल लगाएर विद्यालय पुग्दा पसिनाले शरीर असिनपसिन भएको स्मृति ताजा भएर आउँछ । इन्जिनीयरद्वय रोका क्षत्री र विष्टका लागि ती दिन निकै स्मरणीय लाग्छन् । ज्यादै दुःख गरेर विद्यालय पुगेको र शिक्षा हासिल गरेको याद उनीहरुका सामुन्ने ताजा भएर आइपुग्छ यतिबेला ।उनीहरुलाई सबैभन्दा ज्यादा खुशी त्यतिबेला लाग्छ, जतिबेला उनीहरु आफैं हिँडेका गोरेटो बाटोलाई यतिबेला पक्की सडक (कालोपत्र गरिएको सडक) बनाउने योजनामा साथै काम गर्छन् । पूर्वी रोल्पाको सुलिचौर बजार आसापासका सडक योजना निर्माणमा संलग्न हुन पाउँदा ती दुवैलाई धेरै आनन्द पनि लाग्छ । रोल्पाका लागि प्रदेश सरकार र संघीय सरकार मातहतका सडक योजनाको डिजाइन, कार्यान्वयन र अनुगमन गर्ने मौका मिलेपछि उनीहरु यतिबेला निकै खुशी पनि छन् ।रोल्पा लिबाङस्थित सडक पूर्वाधार विकास कार्यालयमा कार्यरत इन्जिनियरद्वयको रोल्पासहित प्यूठान र रुकुम पूर्वसम्मको कार्यक्षेत्रमा काम गर्ने जिम्मेवारी छ । करिब ५ वर्षअघि स्थापना भएको उक्त कार्यालयबाट यस क्रममा तीन जिल्लामा २० वटा झोलुङ्गे पुल, ८ वटा पक्की सडक पुल र ३ सय किलोमिटरभन्दा लामो सडक निर्माण गरिएको छ । चालू आर्थिक वर्षमा करिब ८० वटा सडक योजनाका काम पनि चलिरहेको छ । त्यसमध्ये कतिपय योजना उनीहरु हुर्किबढेका गाउँमा पनि छन् । आफ्नै गाउँघरको विकास गर्न पाउँदा एकातिर इन्जिनियरद्वयलाई आनन्द अनुभूति हुन्छ भने अर्कातिर काम भरपर्दो र नियमसंगत तरिकाले गर्नुपर्छ भन्ने विशेष जिम्मेवारीको बोध पनि भइरहन्छ ।बडाचौर र मिझिङ आसपासका योजना कार्यान्वयन गर्दा इन्जिनियरद्वय नै खट्छन् । ‘हरेक योजनाको काम राम्रोसँग हुन सकोस् भन्ने ठानेर गम्भीर तरिकाले ध्यान दिने गरेका छौं ।’ इन्जिनियर रोका र विष्ट दुवैको एकमत छ । दुवैको सक्रियतामा सुलिचौरदेखि मिझिङ गाउँ हुँदै खुमेल र गजुल पुग्ने सडक, सुलिचौरदेखि कोइरालखर्क, अरेस, तेबाङ, फगाम, पाङ, बडाचौर हुँदै हार्जङ, सिउरी र गाम, सिर्प लगायतका सडक निर्माण गरिएका छन् । तीमध्ये सुलिचौर–किलाचौर–बडाचौर–गुम्चाल अघिसम्मको सडक कालोपत्र भइसकेको छ । सुलिचौर–मिझिङ–खारा, डाइबाङ–कलिबाङ–नुवाकोट, सुनीलमार्ग अन्तर्गतको खारा–गजुल–धबाङ लगायतका सडक कालोपत्र हुने क्रममा छन् । छिर्ने खोला पक्की पुल, घोडा खोला पक्की पुल, लुंग्री खोला पक्की पुल र बोज्याङ खोला पक्की पुल यस क्षेत्रका ठूला योजना हुन् ।जिल्लाका जोखिमयुक्त योजनामध्ये सुलिचौर–थबाङको फुलिवन खण्ड, गंगादेव गाउँपालिकाको पहुँच मार्ग, घर्तीगाउँ–जिनाबाङको ओत खण्डमा नेपाली सेनासँग समन्वय गरेर ब्लास्टिङ गर्ने काम पर्छन् । पूर्वी रोल्पाकै अत्यन्तै विकट मानिएको सेरमदेखि घुसबाङसम्मको सडक निर्माण कार्य जारी छ । सेरमको सिरक्याङ भीर यस क्षेत्रकै चर्चित र डरलाग्दो योजना हो । यीसँगै नयाँ ट्रयाक खोल्ने, सडक चौडा बनाउने, नाला बनाउने र कालोपत्र गर्ने कामका लागि कार्यालयको जिम्मेवारीसाथ इन्जिनियरद्वय खट्दै आएका छन् । उनीहरुको काँधमा पूर्वी रोल्पाको सुलिचौरदेखि थबाङसम्म सडक पुर्‍याउन र रोल्पाका विभिन्न क्षेत्र र पालिकादेखि सदरमुकाम लिबाङलाई जोड्ने सडक निर्माणमा ‘इन्जिनियरिङ’ गर्ने जिम्मेवारी आइपरेको छ । यस्तै एकदेखि अर्को पालिकामा पुग्ने पहुँच सडक निर्माणमा पनि उनीहरुको उत्तिकै भूमिका रहेको छ । स्थानीय तहले निर्माण गरेका सडकको रेखदेखदेखि प्रदेश र संघका सडक योजनाबीच समन्वय र सम्पर्क बनाइ सहजीकरण गर्न पनि उनीहरुमाथि जिम्मेवारी छ ।विद्यालय तहको पढाइपछि विद्यार्थीबीच प्रश्न चल्छ 'अब के पढ्ने ?' अर्थात् कुन विषय पढेर के बन्ने ? भन्ने जिज्ञासा सबैमा हुन्छ । रोल्पाका यी दुईले इन्जिनियर बन्नुअघि त्यस्तो ठोस योजना बनाएका थिएनन् । दुर्गममा जन्मेकाले पढेर जागिरे बन्नुपर्छ भन्ने उद्देश्यले उनीहरु नियमित पढाइमा लागे । हुन पनि त्यसबेला गाउँघरमा अक्षर चिन्न पढ्नुपर्छ भन्ने साधारण मान्यता मात्रै थियो । गाउँले परिवेशमा ती दुवैको सोचाइ पनि यस्तै हुनु स्वाभाविक नै थियो । अलि जाँगर लगाएर पढ्न सके शिक्षक बन्ने आम सोचाइ र धारणा हुन्थ्यो गाउँघरमा । रोल्पाबाट माओवादीले २०५२ देखि सशस्त्र द्वन्द्वको सुरुवात गरेपनि त्यस अघि नै राजनीतिक द्वन्द्व र प्रभाव पनि सुरु भइसकेको थियो । यस्तो अवस्थामा पनि उनीहरु पढ्ने लाइनमै अघि बढेका थिए । यसबीच इन्जिनियरद्वयले साधारणतया भिन्न विधा पकडे इन्जिनियरिङ पढ्ने । भर्खरै बहुदल आएको र रोल्पामा राजनीतिक द्वन्द्वको विजारोपण भइसकेको बेलामा उनीहरुले विद्यालय तहमा अध्ययन गर्दै थिए । गुम्चालका रोका र मिझिङका विष्ट दुवै विद्यार्थी सदरमुकाम लिबाङ बाहिरका हुन् । त्यसैले एसएलसीभन्दा माथिको पढाइबारे बुझ्ने, छलफल गर्ने र निचोड निकाल्ने गाउँमा मेलोमेसो पाउन दुवैका लागि मुस्किल अवस्था थियो । २०५१ को एसएलसी परीक्षामा प्रथम डिभिजन अंक लिएका विष्ट र २०५८ मा एसएलसी परीक्षा प्रथम डिभिजनमा उत्तिर्ण रोका क्षत्री दुवैले ओभरसियर अध्ययन थाले । त्यसबेला इन्जिनियरिङ पढ्न पोखरा वा काठमाडौं पुग्नुपर्ने अवस्था थियो । तैपनि त्यसबेला सिधै इन्जिनियरिङ पढ्न पाउने व्यवस्था थिएन ।सानोमा हिँडेको गोरेटो बाटोलाई आफैं इन्जिनियर भएर कालोपत्र गर्न पाउँदा रोल्पास्थित सडक पूर्वाधार विकास कार्यालय प्रमुख वरिष्ठ इन्जिनीयर हेमन्त रोका क्षत्रीलाई आश्चर्यझैं लाग्छ । पूर्वी रोल्पाको दुर्गम गाउँ गुम्चाल, जहाँ उनी जन्मे र हुर्के । अध्ययन गर्दा र नुनतेल किन्न जाँदा अन्यलेझैं उनले पनि गोरेटो बाटो छिचोल्दै हिँडे । तर सुलिचौरदेखि बडाचौर हुँदै आफ्नै गाउँ गुम्चालसम्म करिब १२ किलोमिटर लामो सडक कालोपत्र गराउन इन्जिनियरको भूमिकामा रहँदा ज्यादै खुशी लागेको उनी बताउँछन् ।‘दुर्गममा जन्मिएकाले म आफैं हिँडेको बाटो पक्की (कालोपत्र) होला भन्ने सोचेको थिइनँ । त्यसमा पनि म आफैंलाई इन्जिनियर भएर सडकको जाँच गर्ने अवसर मिल्ला भन्ने अनुमान पनि गरेको थिइनँ । आफ्नै गाउँघरको विकास गर्न पाउँदा खुशी लागेको छ,’ वरिष्ठ इन्जिनियर ३९ वर्षका रोकाले भने । विद्यालय तहसम्म पढ्ने बेलामा कुन विषय पढ्ने र के बन्ने भन्ने यकिन नभएको बताउने रोकाले परिस्थितिले इन्जिनियरिङ विषय अध्ययन गरेको स्मरण गर्छन् । २०५८ सालमा एसएलसी परीक्षा दिन रोल्पाको गुम्चाल गाउँबाट सदरमुकाम लिबाङ जाँदा रोका क्षत्री साँधुरो गोरेटो पार गर्दै हिँडेका थिए । उनको घर गुम्चालको बेरीगाउँबाट नजिकको बजार सुलिचौर पुग्नुअघि सेवार, बडाचौर, बराहक्षेत्र, किलाचौर र रुइनीबाङ हिँडेरै पार गर्नुपर्थ्यो ।‘भर्खर एसएलसी दिएको बेलामा बुबालाई गुमाउनुपर्‍यो । म घरको जेठो छोरा भएकाले घरको जिम्मेवारी पनि मेरो काँधमाथि आइपर्‍यो । तैपनि पढ्न छाडिनँ,’ रोका भन्छन् । उनका अनुसार माथिल्लो गुम्चाल गाउँको माध्यमिक विद्यालयका प्रधानाध्यापक रहेका बुबा मानसिंह रोकालाई तत्कालीन माओवादी लडाकुले नियन्त्रणमा लिएर हत्या गरेका थिए । त्यसपछि परिवार तितरवितर मात्रै भएन, दुःख र भयको सिकार हुनुपर्‍यो । हिम्मत नहारी अध्ययन गर्न सहर छिरेको उनले सुनाए । बुबाको अभावमा शिक्षिका आमा र मावली मामाकै भरमा आफूले पढ्न पाएको वरिष्ठ इन्जिनियर रोकाले बताए । ‘यसको कथा बेग्लै छ । बुबालाई गैरकानुनी तरिकाले माओवादीले नियन्त्रणमा लिइ हत्या गरेपछि त्यसको पीडा भोग्दै आएका छौं । न्याय पाउन सकिएको छैन,’ उनी गुनासो गर्छन् ।२०७५ मा लोकसेवा उत्तीर्ण भएपछि रोल्पामा कार्यरत रहेका बेला २०८० मा उनी बढुवा भएर वरिष्ठ इन्जिनियर भएका हुन् । कार्यालय प्रमुख भने उनी २०७९ असोजदेखि छन् । जिल्लाको पूर्वाधार क्षेत्रको विकास गर्न निकै इमान्दारितासाथ काममा खटिने स्वभाव भएकाले उनको चाँडै बढुवा पनि भएको पूर्व सांसद लेखनाथ आचार्यले बताए । उनका अनुसार इन्जिनीयर रोका युवा र जाँगरिला भएकाले जिल्लाको विकासमा टेवा पुगेको छ ।यस्तै, २०५१ को एसएलसी परीक्षामा प्रथम डिभिजन अंक लिएर उत्तिर्ण भएका अनुभवी इन्जिनीयर विष्ट मिझिङ गाउँका हुनेखाने परिवारमा जन्मेका हुन् । माध्यमिक तहभन्दा तल्लो कक्षाको शिक्षा दाङस्थित दीपेन्द्र प्रहरी बोर्डिङ स्कूलमा अध्ययन गर्न पाएका उनले ओभरसियर अध्ययन सकेर इन्जिनियरिङ पढेका थिए ।‘एसएलसी पछि के पढ्ने भन्ने द्विविधा भएका बेला आफन्त र अग्रजको सल्लाहमा म इन्जिनियरिङ पढ्न गएको थिएँ । त्यसबेला आजभोलि जस्तो सिधै इन्जिनियरिङ पढ्न पाउने सुविधा थिएन । त्यसैले पहिले ओभरसियर वा सबओभरसियर पढ्ने चलन थियो,’ उनले सुनाए । २०५९ मा इन्जिनियरको पढाइ सकेपछि उनी त्यसैबेलादेखि बागमती सिँचाइ आयोजना अन्तर्गत रौतहट र सर्लाही जिल्लामा काम गर्न पुगे । लोकसेवा परीक्षामा सहभागी भएर जागिरे हुनुलाई महत्त्व नदिएका ४७ वर्षका विष्टले थुप्रै स्थानमा थुप्रै योजना र आयोजनामा काम गरेका छन् । रोल्पामा पनि कन्सल्टेन्टमार्फत् काम गरिरहेका उनले रसुवामा दुई वर्ष, सिन्धुपाल्चोकमा एक वर्ष, अछाममा दुई वर्ष, बाँकेमा तीन वर्ष, प्यूठानमा दुई वर्ष काम गरेर अनुभव संगालेका छन् । उनी २०७६ यता भने रोल्पाका भीर पहरामा इन्जियरिङको काममा व्यस्त छन् ।"
किन उठिरहेछ तेन्जिङ नोर्गे शेर्पालाई ‘भारत रत्न’ दिनुपर्ने माग ?,"विराटनगर — मेचीपारि दार्जिलिङमा छुट्टै राज्य ‘गोर्खाल्यान्ड’ गठनको माग उठ्ने र फेरि सेलाउने क्रम जारी छ । तर, त्यही क्षेत्रबाट उठेको एउटा विशेष माग भने सन् २०१२ देखि निरन्तर छ । माग हो, प्रथम सगरमाथा आरोही तेन्जिङ नोर्गे शेर्पालाई ‘भारत रत्न’ दिनुपर्ने !‘भारत रत्न’ सन् १९५४ यता भारतका सर्वोच्च नागरिकलाई हरेक वर्ष दिइने सम्मान हो । सुरुमा यो पुरस्कार कला, साहित्य, विज्ञान र सार्वजनिक सेवामा विशेष योगदान दिएका व्यक्तिहरूलाई मात्र दिइन्थ्यो । तर सन् २०११ मा भारत सरकारले यसको दायरा विस्तार गरी ‘मानव प्रयासका कुनै पनि क्षेत्र’लाई समेट्ने निर्णय गर्‍यो । त्यसपछि बाक्लियो, तेन्जिङ नोर्गेलाई भारत रत्न दिलाउने अभियान ।तेन्जिङ नोर्गे र न्युजिल्यान्डका सर एडमन्ड हिलारीले सन् १९५३, मे २९ अर्थात् आजकै दिन विश्वको सर्वोच्च शिखर सगरमाथामा पहिलो मानव पाइला राखेका थिए । ऐतिहासिक विजयको यो दिन आज ७२औं वर्षमा प्रवेश गरेको छ ।नोर्गेले पहिलोपटक सगरमाथा चढेको स्मरणमा हरेक वर्षझैं यसपटक पनि भारतको सर्वोच्च नागरिक सम्मान ‘भारत रत्न’ दिनुपर्ने माग पुनः सतहमा आएको छ । तर हरेक वर्ष उठ्ने उक्त माग समयसँगै सेलाउँदै गइरहेको देखिन्छ ।यसपटक उत्तर बंगालका पर्वतारोहीहरू तथा साहसिक गतिविधिमा संलग्न क्लबका प्रतिनिधिले नोर्गेलाई ‘भारत रत्न’ दिनुपर्ने मागलाई फेरि बलियो रूपमा अघि सारेका छन् । भारतको साहसिक खेलकुद तथा पर्वतारोहण क्षेत्रको प्रमुख संस्था हिमालयन नेचर एन्ड एडभेन्चर फाउन्डेसनले बर्सेनि यस मागलाई औपचारिक रूपमा प्रस्तुत गर्दै आएको छ ।संस्थाका संयोजक अनिमेष बोसले यस वर्ष पनि प्रधानमन्त्री नरेन्द्र मोदी, पश्चिम बंगालकी मुख्यमन्त्री ममता बनर्जी र दार्जिलिङका लोकसभा सांसद राजु विष्टलाई औपचारिक पत्रमार्फत माग पेस गरिएको बताए । नोर्गेको योगदान नेपाल र भारतका लागि मात्रै होइन, विश्व पर्वतारोहणको इतिहासमै अद्वितीय रहेको जनाउँदै त्यही कारण नोर्गे उक्त सम्मानको हकदार रहेको उनीहरुको भनाइ छ । ‘उहाँ (तेन्जिङ नोर्गे) साँचो अर्थमा भारत रत्नका हकदार हुनुहुन्छ,’ बोसले भने, ‘भारत रत्न दिन किन ढिला गरिएको हो सरकारलाई सोध्न चाहन्छु ।’उनीसँग सगरमाथा चढेका सर एडमन्ड हिलारीले ‘नाइटहुड’ र ‘अर्डर अफ न्युजिल्यान्ड’ जस्ता विशिष्ट पदक सम्मान पाइसकेका छन् । नेपाल सरकारले नोर्गेलाई ‘नेपाल तारा’ बाट सम्मानित गरिसकेको छ । भारत सरकारले पनि उनलाई ‘पद्म भूषण’ अवार्ड प्रदान गरिसकेको छ । तर, ‘भारत रत्न’जस्तो सर्वोच्च सम्मानका लागि अझै उनी हकदार छन् भन्ने बोसको दाबी हो ।भारतीय जनता पार्टी (भाजपा) बाट निर्वाचित दार्जिलिङ क्षेत्रका लोकसभा सांसद राजु विष्टले सन् २०२० को मार्च १२ मा भारतीय संसद्‌मा भारत रत्नको प्रसंग उठाउँदै नोर्गेलाई यो सर्वोच्च नागरिक सम्मान प्रदान गर्नुपर्ने माग राखेका थिए । संसद्‌मा यो विषय पहिलोपटक उठाउने व्यक्ति विष्ट नै हुन्, तर त्यसबारे केन्द्र सरकार अहिलेसम्म गम्भीर देखिएको छैन ।विष्ट हालै सम्पन्न आम निर्वाचनमा दोस्रोपटक विजयी भई पुनः सांसद बनेका छन् । उनले यसपटक पनि संसदमा नोर्गेलाई भारत रत्न दिनुपर्ने माग पुनः उठाउने बताएका छन् । सञ्चारकर्मीसँग कुरा गर्दै विष्टले यस विषयलाई फेरि प्राथमिकतामा राख्ने प्रतिबद्धता जनाएका छन्  ।सिलिगुडी नगरपालिकाका मेयर तथा तृणमूल कांग्रेसका नेता गौतम देवले केन्द्र सरकारले यो माग लामो समयदेखि बेवास्ता गर्दै आएको आरोप लगाएका छन् । ‘हामीले २०१२ देखि यो माग उठाउँदै आएका छौं । मुख्यमन्त्री ममता बेनर्जीलगायत धेरै नेताले यो विषय केन्द्र सरकारसमक्ष राखेका छन्, तर सरकारले सुनुवाइ गरेको छैन,’ देवले भने, ‘तेन्जिङ नोर्गेलाई भारत रत्न नदिनु केन्द्र सरकारको नियतमै खोट देखिन्छ ।’नोर्गेको सम्मानमा पश्चिम बंगालको सिलिगुडीमा तेन्जिङ नोर्गे बस टर्मिनल स्थापना गरिएको छ । त्यहीँको दार्जिलिङ मोडमा र दार्जिलिङको हिमालयन माउन्टेनिङ इन्स्टिच्युटमा उनको पूर्णकदको सालिक पनि छ ।नोर्गेको प्रभाव अन्तर्राष्ट्रिय स्तरमै देखिएको छ । सन् १९९९ मा अमेरिकाबाट प्रकाशित टाइम पत्रिकाले उनलाई विश्वका प्रभावशाली व्यक्तिमध्ये एकका रूपमा समावेश गरेको थियो भने सन् २००० मा लाइफ म्यागजिनले उनलाई विश्वका उत्कृष्ट १० खेलाडीमध्ये एक घोषित गरेको थियो ।यति मात्र होइन, नासाले पनि प्लुटो ग्रहको एक पहाडलाई ‘तेन्जिङ मोन्टेस’ नाम दिँदै उनलाई विशेष सम्मान दिएको छ । सन् २००३ मा नोर्गेको सगरमाथाको शिखर सफलताको स्वर्ण जयन्तीको अवसर पारेर भारत सरकारले सर्वोच्च साहसिक खेल पुरस्कारको नाम 'तेन्जिङ नोर्गे राष्ट्रिय साहसिक कार्य पुरस्कार'का रुपमा परिवर्तन गरेको थियो ।के हो भारत रत्न ?‘भारत रत्न’ गणतान्त्रिक भारतको सर्वोच्च नागरिक सम्मान हो । यो सम्मान सन् १९५४ जनवरी २ मा स्थापना गरिएको हो । यो सम्मान उत्कृष्ट सेवा वा प्रदर्शनको उच्चतम स्तरमा पुर्‍याएको योगदानका लागि प्रदान गरिन्छ । जसमा जात, पेसा, पद वा लिंगको कुनै भेद गरिँदैन ।सुरुमा यो सम्मान कला, साहित्य, विज्ञान र सार्वजनिक सेवामा उल्लेखनीय योगदान पुर्‍याउनेलाई मात्र दिइन्थ्यो । तर, सन् २०११ डिसेम्बरमा भारत सरकारले यस पुरस्कारको क्षेत्रलाई ‘मानव प्रयासका कुनै पनि क्षेत्रमा’ को रुपमा विस्तार गरेको थियो ।यो पुरस्कारको सिफारिस प्रधानमन्त्रीले राष्ट्रपतिलाई गर्ने गर्छन् । सम्मानस्वरूप राष्ट्रपतिले हस्ताक्षर गरेको प्रमाणपत्र (सनद) र पिपलको पात आकारको पदक प्रदान गरिन्छ । भारत रत्न प्राप्त गर्ने व्यक्ति भारतको औपचारिक प्राथमिकता अनुक्रममा सातौं स्थानमा पर्छन् ।हालसम्म ५३ जनाले यो सम्मान पाइसकेका छन् । जसमा १८ जना मरणोपरान्त सम्मानित भएका छन् । सुरुमा मरणोपरान्त सम्मानको व्यवस्था थिएन, तर सन् १९६६ जनवरीमा तत्कालीन प्रधानमन्त्री लालबहादुर शास्त्रीलाई मरणोपरान्त सम्मान दिन व्यवस्था परिवर्तन गरिएको थियो ।सन् २०१४ मा क्रिकेटर सचिन तेन्दुलकरले भारत रत्न पाएका थिए । यो सर्वोच्च सम्मान पाउने उनी एक्ला र कान्छा खेलाडी हुन् । यो सम्मान सामान्यतया भारतमा जन्मिएका नागरिकलाई दिइने प्रावधान भए पनि केही अपवादहरू पनि देखेको छ ।विदेशी नागरिक मदर टेरेसा, पाकिस्तानी नागरिक अब्दुल गफ्फार खान र दक्षिण अफ्रिकी नागरिक नेल्सन मन्डेलालाई समेत प्रदान गरिएको थियो ।नोर्गेलाई किन दिन मान्दैन भारत ?सन् १९१४ मा सोलुखुम्बुमा जन्मेका तेन्जिङ नोर्गे शेर्पाले नेपाली नागरिककै हैसियतबाट सगरमाथा आरोहण गरेका थिए । त्यसपछि मात्र भारतले उनलाई नागरिकता प्रदान गरेको हो । सगरमाथा आरोहणपछि भारतका तत्कालीन प्रधानमन्त्री जवाहरलाल नेहरूको पहलमा उनलाई भारतीय नागरिकता प्रदान गरिएको थियो ।यही नागरिकता विवादकै कारण बेलायतमा महारानी एलिजाबेथको राज्याभिषेकको बेला उनले ‘जर्ज मेडल’ मात्रै पाए । तर, बेलायतको अत्यन्तै प्रतिष्ठित ‘केबीई’ अवार्डबाट उनी वञ्चित भए । जबकि हिलारी र आरोहण दलका नेता जोन हन्टले भने यो सम्मान पाए । कला, विज्ञान, सार्वजनिक सेवा, मानव सेवा तथा राष्ट्रिय हितमा उल्लेखनीय योगदानकर्तालाई यो अवार्ड दिइन्छ ।नोर्गेले बेलायत, इरान, नेपाल, तत्कालीन सोभियत संघ, फ्रान्स र इटालीबाट धेरै पदक प्राप्त गरेका थिए । भारतले सन् १९५९ मा पद्म भूषण र सन् २००८ मा मरणोपरान्त पद्म विभूषण प्रदान गरिसकेका छ । उनलाई ‘भारत रत्न’ दिनुपर्ने माग पछिल्लो समय पेचिलो ढंगले उठेको छ । उनलाई उक्त सर्वोच्च सम्मान दिन भारत सरकारले किन हिचकिचाहट गरेको त्यसको ठोस कारण त छैन । तर, नागरिकताको द्विविधा र विवादित पहिचानजस्ता विषय नै तगारो बनेको अनुमान गर्न सकिन्छ ।उनलाई रैथाने भारतीय नागरिक मान्ने वा नमान्ने भन्ने प्रश्नले पनि अन्योल बनाएको हुन सक्छ । ‘जसकारण उनलाई सर्वोच्च सम्मान दिने कुरा विचाराधीन राखिएको हुन सक्छ,’ भारतीय पर्वतारोही भाष्कर दासले भने, ‘यद्यपि उनलाई भारत रत्न दिनुपर्छ भन्ने हाम्रो माग जारी छ ।’भारतीय नागरिक भएपछि नोर्गे दार्जिलिङमा बस्थे । दार्जिलिङमा अहिले पनि उनको घर र आफन्तहरु छन् । उनको ७१ वर्षको उमेरमा सन् १९८६ मा निधन भएको थियो । नोर्गे भारतको अल्पसंख्यक (पहाडिया) क्षेत्र दार्जिलिङका बासिन्दा भएकाले केन्द्र सरकारको नजरमा उनको योगदान ओझेल परेको आरोप पनि लगाइन्छ ।‘नागरिकता, क्षेत्रीय पहिचान, केन्द्र सरकारको बेवास्ताका कारण यी ऐतिहासिक पात्र अझैसम्म उपेक्षित बन्नु परेको हो,’ दार्जिलिङका अग्रज पत्रकार विमल राई भन्छन् ।"
अनलाइनको लतले अफलाइनमा निद्रा,"काठमाडौँ — २४ वर्षीय सीडी (नाम परिवर्तन) घरपरिवारसँग टाढा काठमाडौंमा बस्छन् । पढाइको सिलसिलामा काठमाडौं आइपुगेका उनी २ वर्षे कोर्स पढिरहेका छन् । तर ४ वर्ष पुग्न लाग्यो, कोर्स अझै सकिएको छैन । भएको के रहेछ भने एक्लै बस्ने सीडी राति स्क्रिनमा धेरै समय बिताउने रहेछन् । सुत्नुपर्छ भन्ने थाहा हुँदाहुँदै पनि अब एकैछिन भन्दै स्क्रिनमा समय बिताउँदा रहेछन् ।नसुतेकामा वा कुनै फाइदा पुग्ने काम नगरेकामा उनलाई हरेक रात पछुतो हुन्छ । बिहान निद्रा नपुगेर कक्षामा जान नसक्दा आफैंसँग वाचा गर्छन्– आज त समयमै सुत्छु । तर अर्को दिन फेरि उस्तै समस्या दोहोरिन्छ । पछि यही बानी हटाउनका लागि उनी मनोचिकित्सक डा. युजलमान सिंहकहाँ पुगे ।२८ वर्षीया एबी दिनभरि अफिसको काममा व्यस्त हुन्छिन् । बेलुका अफिसबाट थाकेर घर पुग्छिन् । दिनभरि अफिसको काममा व्यस्त हुने भएकाले उनलाई सधैं आफ्ना लागि पर्याप्त समय नभएको महसुस हुन्छ । हरेक दिन बाँच्न पाएको छैन भन्ने पछुतो लाग्छ ।त्यसैले ‘मी टाइम’ अर्थात् आफ्ना लागि समय दिनकै लागि उनी राति अबेरसम्म एक्लै ननिदाई बस्छिन् । डिभाइसहरू प्रयोग गर्छिन् । अन्तिम एउटा ‘एपिसोड’ भन्दै सिरिजको सिजन नै हेरेर सक्छिन् । ‘घर आइपुग्दा थकान हुन्छ । दिनभरिको कामले स्ट्रेस पनि भएको हुन्छ । निद्रा पनि लाग्दैन । अनि माइन्डलाई भुलाउन फोन प्रयोग गर्न मन लाग्छ,’ उनी भन्छिन्, ‘फोन प्रयोग गरुन्जेल राम्रो महसुस त हुन्छ । फेरि बिहान उठ्न नसक्दा बेकार प्रयोग गरेछु भन्ने रिग्रेट पनि हुन्छ ।’मनोचिकित्सक डा. सिंहका अनुसार अचेल सीडी र एबीको जस्तै समस्या लिएर धेरै व्यक्ति आउने गरेका छन् । यो साझा समस्या बनिसकेको सिंह बताउँछन् ।निद्रासम्बन्धी दुई खाले समस्या देखिइरहेको उनको भनाइ छ । एक, निद्रासम्बन्धी कुनै ‘डिसअर्डर’ भएकाले चाहँदा चाहँदै पनि निदाउन नसक्ने । अर्को निदाउन आवश्यक छ भन्ने जान्दाजान्दै र निद्रा लाग्दा लाग्दै ननिदाउने । अर्थात् सुत्ने समय क्रमशः पछि धकेलिँदै जाने ।***सुत्ने समय धकेल्दै जानेहरूको संख्या डरलाग्दो रूपमा बढिरहेको विभिन्न अध्ययनहरूले देखाएको छ । ‘फ्रन्टायर इन साइकोलोजी’ मा सन् २०२१ मा प्रकाशित एक अध्ययनका अनुसार विशेष गरी युवाहरूले जानीजानी ढिलो सुत्ने गरेका छन् । अध्ययनले स्वास्थ्यमा नकारात्मक असर पर्ने थाहा हुँदाहुँदै पनि धेरैजसो युवाले राति अबेरसम्म मोबाइलमा ‘स्क्रोल’ गर्ने, सोसल मिडिया प्रयोग गर्ने वा अनलाइन भिडियो हेरेर समय बिताउने गरेका छन् ।अध्ययनका एक सहभागीले भनेका छन्, ‘भोलि बिहान क्लास छ भन्ने थाहा भए पनि टिकटक र इस्टाग्राम स्क्रोल गर्दै दुई बजेसम्म बस्छु ।’ किन मानिसहरू राति अबेरसम्म स्क्रिनमा समय बिताउँछन् ? विभिन्न अध्ययनहरूका अनुसार यसको विविध कारणहरू छन् । जसमा मनोवैज्ञानिक, जैविक र प्राविधिक कारणहरू छन् ।यसमा पनि बढी मोबाइललगायतका डिजिटल उपकरणको अधिक प्रयोग बढी जिम्मेवार पाइएको छ । विज्ञहरूका अनुसार सामाजिक सञ्जाल प्लाटफर्मले मानिसको मस्तिष्कको खुसी महसुस गराउने प्रणाली अर्थात् ‘डोपामिन’ सक्रिय गराउने गरी डिजाइन गरिएको हुन्छ । हरेक ‘लाइक’, ‘कमेन्ट’ वा ‘स्क्रोल’ मात्रै गर्दा पनि डोपामिन सक्रिय हुन्छ र प्रयोगकर्तालाई खुसी महसुस गराउँछ । यसैले प्रयोगकर्ताहरू बारम्बार त्यो खुसी पाउन सुत्ने समय धकेलिरहन्छ । यो प्रक्रियाले उनीहरूलाई लत बसाउँछ ।त्यस्तै, स्टानफोर्ड मेडिसिनको एक लेखमा उल्लेख भएअनुसार ‘स्क्रोल’पिच्छे नयाँपन अनुभव गराउँछ । ‘हाम्रो मस्तिष्कले नयाँ कुरा पत्ता लगाउने र खोजको क्रममा डोपामिन उत्पादन गर्छ । जसले भन्छ– ‘ध्यान दे, केही नयाँ कुरा आयो ।’ यसैमा ‘एआई एल्गोरिदम’ पनि थपिन्छ । जसले हामीलाई अघिल्लो पटक केके मन पर्‍यो भन्ने सिक्छ र उस्तै प्रकृतिका नयाँ सामग्री सुझाउँछ । त्यसपछि हामी निरन्तर ‘स्क्रोल’ गर्न थाल्छौँ । एकपछि अर्को सामग्रीमा फस्छौं,’ लेखमा उल्लेख छ ।मनोसामाजिक परामर्शदाता आदित्य डंगोल सबैभन्दा पहिलो लतको चक्र बुझ्न सुझाउँछन् । ‘एक पटक कुनै कुरामा एडिक्ट भएपछि जे गर्न पनि त्यसमै भर पर्नुपर्ने हुन्छ । अलिकति नकारात्मक अनुभूति हुनेबित्तिकै त्योसँग डिल गर्ने नभई लत लागेको कुराको प्रयोग गर्ने बानी पर्छ । दुःख, रिस, खुसी जे महसुस गर्दा पनि डिभाइस प्रयोग बढ्छ । एङ्जाइटी पनि बढाउँछ,’ भन्छन्, ‘फोनलाई पनि त्यसरी नै प्रयोग गर्न सकिने हुनाले प्रयोग बढ्छ ।’त्यस्तै विज्ञहरूका अनुसार ‘फोमो’ अर्थात् ‘फियर अफ मिसिङ आउट’ पनि यसकै अर्को कारण हो । ‘कतै छुटें कि ? केही छुटाएँ कि’ भन्ने डर नै ‘फोमो’ हो । मानिसहरू कुनै पनि रमाइलो वा महत्त्वपूर्ण कुरा छुटोस् भन्ने चाहँदैनन् । यही कारण उनीहरू व्यग्रताका साथ सामाजिक सञ्जाल ‘स्क्रोल’ गर्छन् ।बेलायतको ट्रिनिटी कलेजका मनोविज्ञान विषयका प्राध्यापक ब्रायन एन चिनले ‘साइन्टिफिक अमेरिकन’ पत्रिमा प्रकाशित लेखमा फोमो उच्च भएकाहरूले सामाजिक सञ्जाल बढी प्रयोग गर्ने गरेको उल्लेख गरेका छन् । ‘फोमो उच्च भएका व्यक्तिले राति सामाजिक सञ्जालको बढी प्रयोग गर्ने गर्छन् । उनीहरूको निद्राको गुणस्तर कमजोर हुन्छ । नयाँ मेसेज, पोस्ट वा अपडेटको अपेक्षाले अनलाइन बसिरहन सामाजिक दबाब सिर्जना गर्न सक्छ र निद्राको समय ढिलो गर्ने बानीलाई अझ बढाउन सक्छ’, उनको निष्कर्ष छ ।त्यस्तै ‘करेन्ट साइकोलोजी’ जर्नलमा प्रकाशित एक अध्ययनअनुसार तनाव, चिन्ता वा धेरै जिम्मेवारी बोकेका व्यक्तिहरू रातको समयमा ती समस्याबाट केही समय भए पनि टाढा रहन ‘स्क्रिन’को प्रयोग गर्छन् । सामाजिक सञ्जालमा समय बिताउँछन् । तनाव वा नकारात्मक भावनाबाट अलिकति भए पनि राहत पाउन उनीहरूले क्रमशः सुत्ने समय ढिलो गरिरहेका हुन्छन् । तर यस्तो अस्थायी राहतले गहिरो निद्रालाई बिगार्न सक्छ ।एक अध्ययनले युवाहरू ढिलो सुत्नुको प्रमुख कारणमध्ये ‘रिभेन्ज बेडटाइम प्रोक्रास्टिनेसन’ पनि हो । यसलाई ‘आरबीपी’ पनि भनिन्छ । दिनभरिको जिम्मेवारीले आफूलाई दिन नपाएको समय दिन, रातिसम्म एक्लै ननिदाई बस्ने वा एक्लोपनमा रमाउने र सुत्ने समय धकेल्दै लग्नुलाई ‘रिभेन्ज बेडटाइम प्रोक्रास्टिनेसन’ हो ।‘जर्नल अफ हेल्थ साइकोलोजी’ मा प्रकाशित एक अध्ययनमा नेदरल्यान्ड्सका झन्डै २५ सय युवालाई लिएर ‘रिभेन्ज बेडटाइम प्रोक्राटिनेसन’बारे अध्ययन गरिएको थियो । उक्त अध्ययनका अनुसार ७४ प्रतिशत युवा सातामा कम्तीमा एक पटक कुनै ठोस कारणबिना ढिलो सुत्छन् । अर्थात् ‘रिभेन्ज बेडटाइम प्रोक्रास्टिनेसन’ गर्छन् । मनोविद् खुश्बु अग्रवालका अनुसार सुत्नुको सट्टा अबेरसम्म जागा बसेर मनोरन्जनात्मक कार्यमा लाग्नु हाम्रो व्यस्त दैनिक तालिकाविरुद्ध गरिएको ‘प्रतिशोध’ हो ।‘यो अभ्यासले अत्यधिक व्यस्त दिनचर्या भएका व्यक्तिहरूलाई केही समय फुर्सद निकालेर आफूलाई समय दिन सहयोग गर्छ । यद्यपि यसले निद्रासम्बन्धी गहिरो समस्या निम्ताउँछ,’ उनी भन्छिन् ।विज्ञहरूका अनुसार आरबीपी र अन्य ‘इन्सोम्निया’ जस्ता निद्रा नलाग्ने समस्यामा धेरै फरक छ । कतिपय व्यक्तिलाई रातको समयमा काम गर्नु प्रभावकारी लाग्न सक्छ । ती व्यक्ति र निद्रा जानाजान धकेल्ने व्यक्तिमा पनि फरक हुन्छ । अग्रवालका अनुसार ‘प्रोक्रास्टिनेसन’ भनेको सुत्नुपर्ने समय भएको थाहा हुँदाहुँदै पनि जागा बस्नु हो । जसको कारणले बिहान थकान र निद्राले सताउने समस्या देखिन सक्छ । तर ‘इन्सोम्निया’ भनेको निदाउन चाहेरै पनि निदाउन नसक्नु हो ।अग्रवालका अनुसार व्यक्तिगत समयको कमी, तनावपूर्ण तालिका, आत्म नियन्त्रणको अभाव र डिजिटल विचलनहरू जस्तैः फोन र सामाजिक सञ्जाल पनि आरबीपीको कारण बन्न सक्छन् ।विभिन्न अध्ययनका अनुसार फोन, ल्यापटपको ‘स्क्रिन’ बाट ‘ब्लु लाइट’ अर्थात् नीलो प्रकाश आउँछ । त्यही प्रकाशले मानिसको शरीरमा ‘मेलाटोनिन’ नामक हर्मोन उत्पन्न हुन रोक्छ । ‘मेलाटोनिन’ निदाउन मद्दत गर्ने हर्मोन हो । जब ‘मेलाटोनिन’ कम हुन्छ, मानिसलाई स्वतः निद्रा पर्न गाह्रो हुन्छ । त्यस्तै राति कुनै गम्भीर समाचार, भिडियो गेम वा कुनै पनि भिडियो हेर्दा हाम्रो मस्तिष्क सक्रिय अवस्थामा जान्छ । यसले दिमागलाई ब्युँझाउँछ, जसले गर्दा शान्त भएर सुत्न गाह्रो हुन्छ ।त्यस्तै राति अबेरसम्म फोन चलाएर बस्नुका अन्य प्राविधिक कारण पनि छन् । माथी उल्लेख गरिएजस्तै प्रायः सामाजिक सञ्जाल प्लाटफर्ममा निरन्तर ‘स्क्रोल’ गर्न सकिन्छ । ‘स्क्रोल’ गर्दा नयाँ पोस्ट आफैं लोड हुन्छन् । यसले हाम्रो मस्तिष्कलाई बन्द गर्नुपर्ने संकेत दिँदैन । बरु मस्तिष्कमा अरू के छ भन्ने जिज्ञासा पलाइरहन्छ । त्यसैले समय कसरी बित्यो थाहै हुँदैन ।यसले सुत्ने समयमा नै कसरी हानि गर्छ त ? विज्ञहरूका अनुसार रातिको समयमा थकानका कारण पनि निर्णय गर्ने क्षमता कम हुन्छ । ‘स्क्रोल’ बन्द गर्ने कुनै बिन्दु नै नहुने भएकाले मानिसहरू धेरैबेर ‘स्क्रिन’मा व्यस्त हुन्छन् । त्यस्तै मोबाइललगायतका डिभाइसमा आउने ‘नोटिफिकेसन’ पनि ध्यान तान्नकै लागि बनाइएका हुन्छन् । प्रत्येक ‘भाइब्रेसन’ ले पटक–पटक डिभाइस खोल्न बाध्य बनाउँछ ।‘फ्रन्टायर इन साइकोलोजी’ मा सन् २०२१ मा प्रकाशित एक अध्ययनकै अनुसार जो व्यक्तिहरू दिनभरि बढी थकित महसुस गर्छन्, उनीहरू राति ढिला सुत्ने सम्भावना बढी देखिएको छ । त्यस्तै ढिला सुत्ने बानीकै कारण उनीहरूको थकान बढिरहेको हुन्छ । यसरी थकान र निद्राको ‘साइकल’ नै बनिरहेको हुन्छ ।मनोचिकित्सक सिंहकै अनुसार मानिसहरू अनिद्रा र अनिद्राको असरको ‘साइकल’मा फस्ने गर्छन् । ‘हामी निद्रा लागेन भनेर डिभाइस चलाउन थाल्छौं । डिभाइसले निद्रा लाग्न दिँदैन । दिमागलाई पोजिटिभ डिस्टर्सन हुन्छ । अर्थात्, हामीले दिमागलाई रिवार्ड दिएको भनेर झूट बोल्छौं । दिमागले झूट पक्डन सक्दैन । यो साइकल सुरु भएपछि छुटाउनै कठिन हुन्छ ।’त्यस्तै, ‘जेस्टाल्ट थेरापिस्ट’ र ‘साइकोलोजिस्ट’ आशिष काफ्ले ‘स्क्रिन’ हेर्ने बानी नै विस्तारै लतमा परिणत हुने गरेको बताउँछन् । ‘तनाव, एङ्जाइटी, एक्लोपना, अल्छीपना, खाली समय वा अन्य जे कारणले भए पनि दैनिक हामी डिजिटल्ली सक्रिय हुन्छौं भने लत लाग्छ । यसले हामीलाई निदाउन दिँदैन,’ उनी भन्छन्, ‘निद्राको साइकल बिगार्न मानिसहरूकै धेरै बानी हुन्छ भन्ने धेरैलाई थाहा हुँदैन । थाहै नपाई निद्राको साइकल बिगार्ने गरेका हुन्छन् ।’जानाजान निद्राको समय धकेल्ने बानी कम गर्न ‘स्लिप हाइजिन’ बनाउनुपर्ने काफ्ले बताउँछन् । उनी भन्छन्, ‘हाइजिन मेन्टेन गर्न सबैभन्दा महत्त्वपूर्ण भनेको राति डिजिटल्ली एक्टिभ नहुनु हो । त्यस्तै साँझमा कम खाने, साँझमा क्याफिनको प्रयोग कम गर्ने, खाट सुत्नका लागि मात्र प्रयोग गर्ने जस्ता कुराहरू पनि हाइजिनभित्र पर्छ ।’यदि लामो समयदेखि निद्रासम्बन्धी समस्या हुने वा दिनभरि निद्राले सताउने समस्या भएमा स्वास्थ्यकर्मी, निद्रा विशेषज्ञ वा मानसिक स्वास्थ्य विशेषज्ञसँग परामर्श लिनुपर्ने मनोविद् अग्रवालको सुझाव छ ।‘यदि लामो समयदेखि यस्तो समस्या देखिएको छ र यसले काम, पढाइ, सामाजिक, पारिवारिक सम्बन्धमा असर गरिरहेको छ भने परामर्शकहाँ जानुपर्छ,’ उनी भन्छिन्, ‘मानिसहरू अबेरसम्म जागा बस्छन् तर कामका कारण बिहान चाँडै उठ्नुपर्छ । जसले निद्राको अभाव हुन्छ । निद्राको अभावले मानसिक, शारीरिक र भावनात्मक रूपमा क्षणिक र दीर्घकालीन दुवै खालका नकारात्मक असर पार्छ । यसलाई समयमै बुझ्न आवश्यक छ ।’"
"एलओडीमा आज, ‘सिकागो द म्यूजिकल’","काठमाडौँ — ‘सिकागो’, मञ्चको छेउतिर उभिएको एक पुरुषले उद्घोषण गर्ने बित्तिकै क्लब एलओडीको मञ्चमा रंगीन बत्तीहरू बल्छन् । अनि पियानोको धुन बज्छ । त्यतिकैमा मञ्चमा गीत गाउँदै देखा पर्छिन्, रोक्सी ।रोक्सीको भूमिकामा देखिएकी कलाकार हुन्, सिर्जना रेग्मी । सेतै कपाल, सेतो पहिरनमा रोक्सी मञ्चमा नृत्य गरिरहेकी छन् । त्यतिकैमा छाता लिएर मञ्चमा देखा परे, कलाकार विजय ताम्राकार(आमोस) ।रोक्सीको पतिको भूमिकामा देखिएका आमोस, त्यसपछि अधिवक्ता बिल्ली(इलम दीक्षित)सँग गफिन पुग्छन् । यो चर्चित नाटक ‘सिकागो द म्यूजिकल’को ‘एक्ट दुई’को दृश्य हुन् । शुक्रबार कलाकार यसरी नै मञ्चमा नाटकको रिहर्सल गर्दै थिए, उनीहरुलाई निर्देशन गर्दै थिइन्, निर्देशक आलिजे बाइनिक ।आज यही नाटक ‘सिकागो द म्यूजिकल’को एउटै मात्र सो एलओडीमा मञ्चन हुँदैछ । यो नाटक यस्ता महिलाहरुको कथामा आधारित छ, जसो विभिन्न कारणले हत्यामा संलग्न भएका छन् । कुक काउन्टीको जेलमा रहेका अधिकांश महिला कुनै न कुनै हत्यामा संलग्न भएकै हुन्छन् । यो नाटकमा ती महिलाहरु कसरी ती हत्यामा संलग्न भए भन्ने कथा उघारिँदै जान्छ ।रोक्सी, आमोस, बिल्लीलगायतका पात्रले कथामा कस्तो उतारचढाव ल्याउँछन् त ? मौरिन डालस वाटकिन्सद्वारा लिखित नाटक पढिसकेका, अथवा यसमाथि बनेको फिल्म हेरिसकेकालाई ‘सिकागो’को हत्या कथा थाहै होला । थाहा नहुनेले आज एलओडीको मञ्चमा सिकागोको ‘मर्डर मिस्ट्री’ हेर्न पाउँदैछन् । महिला शसक्तिकरणको कथा बोकेको यो नाटकमा थुप्रै त्यस्ता शक्तिशाली महिलाको जीवन देखाइएको छ, जो बाँच्नका लागि संघर्षरत छन् ।निर्देशक आलिजेलाई सँधै यो ब्रोडवे नाटकमाथि काम गर्ने चाह थियो । ब्रोडवेको यो नाटकमा पर्फमिङ आर्ट, संगीत, नृत्य अनि अभिनय सबै समेटिएको हुन्छ । त्यसैले आलिजेले यो नाटक गर्नु अगाडि ‘सिगाको द म्यूजिकल’लाई कसरी भव्य प्रस्तुत गर्न सकिन्छ भन्ने सोचिन् । काठमाडौंका थिएटरमा नाटक गरिरहँदा त्यहाँ भएका कुर्सी, सानो मञ्च र प्रकाशमा काम गर्न आलिजेको चित्त बुझेन ।‘सिकागो’ त आफैमा भव्य र सान्दार नाटक । त्यसैले पनि यो नाटकलाई क्लबको प्रकाश, मञ्च र उस्तै किसिमको ध्वनीको प्रयोगमा ब्रोडवे थिएटरकै अनुभव गराउने उदेश्यसहित ‘सिकागो द म्यूजिकल’लाई एलओडीमा गर्ने निर्णयमा पुगेको आलिजेले सुनाइन् ।‘ब्रोडवेमा त स्टेजमै थुप्रै कुरा भइरहेको हुन्छ । एकै समयमा धेरै कुरा मञ्चमा भइरहेको हुन्छ । त्यसैको अनुभव गराउन हामी एलओडीमा आयौं,’ आलिजेले भनिन्, ‘ब्रोडवेमा स्नाक्स र पिय पदार्थ पिउँदै नाटक हेर्न मिल्छ । तर, नेपालमा त फिल्ममा बसे जसरी कुर्सीमा चुपचाप बसेर नाटक हेरिन्छ । त्यसैले त्यही अनुभवलाई जीवन्त बनाउन हामी एलओडीमा नाटक लिएर आयौं ।’शुक्रबार आलिजे एलओडीमा कलाकारलाई निर्देशन गराउनमा व्यस्त थिइन् । उनी कहिले कलाकारलाई मञ्च प्रवेश र प्रस्थान रिहर्सल गराउँदै थिइन्, त कहिले प्रकाश व्यवस्थापकलाई प्रकाश व्यवस्थापन गराउँदै थिइन् । जेलर मामा मोर्टिनको भूमिकामा देखिएकी कलाकार लुनिभा तुलाधर पनि मञ्चको कुनातिर भेटिइन् । उनी यो नाटकमा महिला सेलकी जेलर हुन् ।पैसाका लागि जे सुकै गर्न सक्ने यो पात्रले गर्दा जेलमा भएका महिलाहरुले कस्ता सुविधाहरु उपभोग गर्न पाउँदो हुन् ? आलिजेसँग लुनिभाले ‘इन्द रेड एण्ड ब्राउन वाटर’मा सँगै काम गरेकी थिइन् । फिल्ममा क्विन लतिफाले यो भूमिकामा अभिनय गरेकी थिइन् । यो भूमिकाको अफर लिएर जब आलिजे लुनिभा कहाँ पुगेकी थिइन्, उनी सुरुमा आत्तिइन् । खासमा लुनिभाको बुवा, क्विन लतिफाको फ्यान । उहाँ भन्नुहुन्थ्यो, तँ क्विन लतिफा बन्न सक्छौ त ? ‘मेरो लागि त क्विन लतिफा प्रेरणा नै हो । त्यसैले उहाँले गर्नुभएको यो भूमिका गर्नैपर्छ भन्ने भयो । तर, गीत गाउन, नाच्न सक्दिन भन्ने थियो । मलाई नाच्न गाउन पर्‍यो,’ लुनिभाले भनिन् ।मञ्चको अर्को कुनातिर भेटिएका कलाकार इलम दीक्षित पनि बिल्लीको भूमिकालाई लिएर उत्साहित भेटिए । बिल्ली ती महिलाको अधिवक्ता हुन्, जो हत्यामा संलग्न छन् । यो नाटकमा २६ जना कलाकार छन् । रिहर्सलको अन्तिम समयतिर इलम यो चरित्रका लागि छानिएका थिए । खासमा कलाकार दीव्य देवले इलमलाई यो नाटक र चरित्र खोजीबारे सुनाएका थिए ।‘दीव्यले भनेको भोलिपल्ट म आलिजेलाई भेट्न गएँ । नाटकको रिहर्सल भएकै २ महिना बितिसकेछ, तर उहाँहरुले बिल्लीको चरित्र पाउनु भएको थिएन रहेछ । धन्न मैले पाएँ,’ इलमले भने, ‘यो चरित्र उछिट्टिएर पाएँ मैले । मलाई त यो ब्रोडवे भन्दा लस भेगसको कुनै होटलमा महिनौंका लागि गरिने नाटकजस्तो लागिरहेछ यो । तर, हामीले एक सो मात्रै गर्ने सोचेका छौं, म चाहन्छु सिकागोको यो सो धेरै पटक गर्न पाइयोस् ।’"
हलमा लाग्यो - 'महाभोज',"काठमाडौँ — दिनेश राउत निर्देशित फिल्म 'महाभोज' प्रदर्शनमा आएको छ । यसअघि जेठ १५ मा प्रदर्शन गर्ने भनिएको फिल्म विभिन्न आन्दोलनले गर्दा स्थगन गरिएको थियो । सहकारी पीडितको कथा समावेश गरिएको यो फिल्म जेठ ३० बाट देशभर प्रदर्शनमा आएको हो ।यो फिल्ममा अभिनेता आर्यन सिग्देल, दयाहाङ राई, खगेन्द्र लामिछाने, अन्जना बराइली, गौमाया गुरुङ र मलिका महतको अभिनय छ । यो फिल्मको 'लालुमै' गीत दर्शकबीच चर्चित छ । यसअघि निर्देशक राउतले 'पुजार सार्की' निर्देशन गरेका थिए ।यसअघि विशेष प्रदर्शनबीच यो फिल्म हेरिसकेपछि वास्तविक सहकारी पीडितले 'महाभोज'ले उठाएको विषयवस्तु तथ्यपरक रहेको भन्दै प्रशंसा गरेका थिए । फिल्मलाई हिमाल कडरियाले निर्माण गरेका हुन् । किरण नेपाली फिल्मको कार्यकारी निर्माता हुन् ।"
पूरा हुँदैछ ‘पञ्चायत’ सिजन ४ को प्रतीक्षा,"काठमाडौँ — चर्चित वेभसिरिज ‘पञ्चायत’ सिजन ४ अहिले यसअघिका शृङ्खला हेरिसकेका दर्शकका लागि बहुप्रतिक्षित छ ।अब ‘पञ्चायत’को प्रतीक्षा पूरा हुने भएको छ । ‘पञ्चायत’को नयाँ शृङ्खला रिलिजको नजिक छ । हालैमात्र यसको ट्रेलर सार्वजनिक भएको छ । यस पटकको कथा फुलेरा गाउँमा प्रधानको चुनावी माहोल वरिपरी घुमिरहन्छ । कथामा मन्जू देवी र क्रान्ति देवी बीच राजनीतिक द्वन्द्व देख्न सकिन्छ ।शृङ्खलाको ट्रेलरमा सचिव जी (जीतेन्द्र कुमार) को पिटाइ, बनराकसको समोसा चट्नीमा ध्यान र रिंकि-सचिवजी बीचको रोमाञ्चको झलक देख्न सकिन्छ । यो सिजनलाई द भाइरल फिवरले प्रोड्युस गरेको छ । सिरिजलाई दीपक कुमार मिश्रा र चन्दन कुमारले सयुक्त रुपमा निर्माण गरेका छन् ।कथाको स्क्रिप्ट चन्दन कुमारले लेखेका छन् र निर्देशन दीपक कुमार मिश्रा र अक्षत विजयवर्गीयले गरेका छन् । ‘पञ्चायत’को मुख्य कलाकारहरूमा जीतेन्द्र कुमार, नीना गुप्ता, रघुबीर यादव, फैसल मलिक, चन्दन रॉय, सान्विका, दुर्गेश कुमार, सुनीता राजवार र पंकज झा लगायत छन् ।नयाँ सिजन २४ जुनदेखि अमेज़न प्राइम भिडियोमा स्ट्रिम हुनेछ। यो सिजन पहिले २ जुलाईमा रिलिज हुने तय थियो । तर दर्शकहरूको ठूलो मागलाई ध्यानमा राख्दै यो एक हप्ता अघि रिलिज गर्न निर्णय गरिएको हो । सिजन ४ मा धेरै रोचक र अप्रत्याशित क्लाइमेक्सहरू भएको अनुमान गर्न सकिन्छ ।"
इजरायली प्रोड्युसरको वाचा– 'म फेरि नेपालमा फिल्म बनाउन चाहन्छु',"काठमाडौँ — गत जेठ ५मा इजरायली फिल्म ‘ह्वेन क्लाउड्स फल’को एक महिना लामो छायाङ्कन नेपालमा सम्पन्न भयो ।मनाङ, पोखरा हुँदै काठमाडौंमा अन्तिम छायाङ्कन गरेर निर्माण टिम इजरायल फर्केको छ । इजरायली र नेपाली पात्रहरूको कथामा आधारित फिल्मका अधिकांश दृश्य नेपालमै खिचिएका थिए । रोचक कुरा त फिल्ममा इजरायलका चर्चित अभिनेता एलोन अबुटबुलसँग नेपालकी अभिनेत्री मेनुका प्रधान र डेब्यु कलाकार रिकेन परियारले स्क्रिन सेयर गरेका थिए ।फिल्मलाई केहात फिन्केल र मातान पोर्टनोयले संयुक्त निर्देशन गरेका थिए । छायाङ्कनको क्रममा फिल्मका निर्माताएलेक्स अस्मोलोभ्स्कीसँग नेपाल र इजरायली टिमको सहकार्यबारे जिज्ञासा राखिएको थियो । एलेक्स इजरायली अभिनेता, निर्देशक र फिल्म निर्माता हुन् । उनले ‘इन्डिगो’, ‘पोर कोकेन’, ‘लास्ट एड’, साइलेन्ट गेम, मेक लभ र ओसियन अन फायर लगायतका फिल्ममा निर्माता तथा निर्देशकका रूपमा काम गरेका छन् । उनैएलेक्ससँग ई–कान्तिपुरका लागिसमर्पण श्रीले गरेको कुराकानीको सम्पादित अंश यहाँ प्रस्तुत गरिएको छ :फिल्म ‘ह्वेन क्लाउड्स फल’ नेपाली कथामा आधारित कथा हो ? यसको आइडिया कसरी आयो ?सबैभन्दा मुख्य कुरा त कथा हो । जब कथा राम्रो हुन्छ, त्यसलाई जीवन्त बनाउने सबै प्रयास गरिन्छ । यो कथा पनि निकै महत्वपूर्ण थियो । नेपालको अन्नपूर्ण क्षेत्रमा सन् २०१४ मा हिमपहिरो गएको थियो । त्यो हिमपहिरोमा इजरायली नागरिकको पनि मृत्यु भयो ।जब यो कथाबारे छलफल भयो । हामी उत्साहित भयौँ । मलाई लाग्यो, ‘यसबारे फिल्म बनाउनैपर्छ ।’ यो भावनात्मक कथा थियो । यो सत्य कथा म इजरायली दर्शकहरूलाई सुनाउन चाहन्थेँ । अर्को एक महत्वपूर्ण कुरा के भने, मलाई नेपाल संसारकै सुन्दर देशहरूमध्ये एउटा लाग्छ । प्रकृतिले नै यहाँ धेरै कुरा सिकाउँछ ।राम्रो कथा, सुन्दर लोकेशनहरू । यी सबै कुराको संयोजनबाट उत्कृष्ट फिल्म बनाउन सकिन्छ । हाम्रो बलियो आधार नै के हो भने, फिल्म वास्तविक घटनामा आधारित कथा हो ।सुटिङका दौरान तपाईंहरू नेपालका सुन्दर ठाउँ मानिने मनाङ र पोखरा पुग्नुभयो । खासमा कथा भन्नका लागि नेपाल कति उपयुक्त ठाउँ रहेछ ?म यसपालिसहित दोस्रो पटक नेपाल आएँ । पहिलोपटक नोभेम्बरमा आएको थिएँ । मैले केही भिडियोहरू हेरेको थिएँ । मलाई थाहा थियो नेपाल धेरै सुन्दर देश हो । तर यहाँ आएपछि मलाई यो ठाउँले फरक महसुस गरायो ।मलाई लाग्थ्यो, नेपाल भारतजस्तै होला, तर बिल्कुलै होइन रहेछ । नेपाल धेरै शान्त, सुरक्षित र आधुनिक देश रहेछ । भारतमा जस्तो भीड, हतार, चर्काचर्की नेपालमा छैन । यहाँको वातावरण एकदमै सहज लाग्यो ।मैले युरोपका धेरै देशमा सुटिङ गरिसकेको छु । कतिपय ठाउँमा ठूलाठूला शहरबाट दुई घण्टा टाढा गयो भने गाउँमा जाँदा अलिक डर लाग्ने गर्छ– सुरक्षाको हिसाबले पनि । तर नेपालमा जुनसुकै गाउँमा गए पनि त्यस्तो डर लाग्दैन । जहाँ गयो, सुरक्षित महसुस भयो । त्यस हिसाबले नेपाल साँच्चै अचम्मको देश लाग्यो मलाई । मलाई लाग्छ, विश्वले थाहा पाउनुपर्छ– नेपाल साँच्चै राम्रो देश हो, र यहाँका मान्छेहरू पनि त्यत्तिकै असल छन् ।यहाँका मान्छेहरूबीचको सम्बन्ध पनि एकदमै राम्रो छ । यो सानो तर महत्वपूर्ण कुरा हो जस्तो लाग्छ । म पहिले सोच्थेँ, सायद यहाँ इन्टरनेट वा फोन कनेक्सन राम्रो नहोला, तर सबै कुरा राम्रोसँग चलिरहेको छ ।यहाँको आध्यात्मिक शक्ति पनि राम्रो छ, खाना पनि निकै स्वादिलो लाग्यो । फिल्म बनाउने हिसाबले हेर्दा पनि नेपालले मलाई अचम्ममा पार्‍यो । यहाँको टम एकदमै प्रोफेसनल रहेछन् । यहाँको फिल्म निर्माणको पुरानो परम्परा महसुस गर्न पाइयो । जुन टिमसँग काम गर्दा एकदम राम्रो लाग्यो ।धेरै देशहरूमा यस्तो हुन्थ्यो– कुनै ठाउँमा फिल्म उद्योग अझै सुरु हुँदैछ, त कतै पुस्तौं देखिको अनुभव छ । नेपालमा चाहिँ त्यो अनुभवको गहिरो जरा देखियो । यहाँको टिम हाम्रो टिमले बराबरीको प्रोफेसनलस्तरमा काम गर्नसक्छ । हाम्रो काम गर्ने शैलीसँग नेपाली टिमको कनेक्सन राम्रो थियो । कहिलेकाहीँ विभिन्न देशका टिम मिलेर काम गर्दा कुरा जम्दैन, तर यहाँ सबै कुरा सुन्दर किसिमले मिलेको देखियो । एउटै लाइनमा भन्नुपर्दा नेपालले मलाई अचम्मै पार्‍यो । अनि यो अनुभवबाट म एकदमै खुसी छु ।यो फिल्म निर्माणका लागि तपाईंहरू विभिन्न देशबाट हुनुहुन्छ । हामी फरक समाज, फरक भूगोबाट फिल्मबारे सोच्छौं । फरक फरक देशबाट एउटै फिल्मका लागि सोचेर काम गर्दा फिल्मप्रतिको समान अनुभूति के हुने रहेछ ? वा भनौं के कुराले एकअर्कालाई जोड्ने रहेछ ?मलाई लाग्छ, फिल्म बनाउनु एउटा अद्भुत कुरा हो । सेटमा सबै जना फिल्म बनाउने भाषामै बोलिरहेका थिएजस्तो लाग्यो । सबै जना मिलेर, फिल्मको देवताको लागि पूजा गरिरहेजस्तो महसुस भयो । हामीले केही निकै सुन्दर बनाउने प्रयास गर्यौं ।कथा आफैंमा निकै चाखलाग्दो छ । किनभने, त्यो भीषण हिउँपहिरोमा धेरै नेपालीहरूले ज्यान गुमाएका थिए । फिल्ममा एउटा दृश्य पनि छ, जहाँ दुई पात्र एक इजरायली र एक नेपालीबसिरहेका छन् । त्यहाँ सबैजनाले आँधीमा मरेका विदेशीहरूबारे मात्र बोलिरहेका छन् । नेपालीहरूको बारेमा भने कसैले कुरा गरिरहेको छैनन् ।यो मानेमा, स्क्रिप्ट निकै संवेदनशील छ । यो कथा केवल त्यो एउटा मान्छेको मात्रै होइन, जसको मृत्यु भयो । यो कथा त बाबु र छोराको कथा हो । त्यो छोरा जसले नेपालमा ज्यान गुमाउँछन्, अनि बाबु इजरायलबाट छोराको अन्तिम संस्कार यात्रा पूरा गर्न नेपाल आउँछन् ।यहाँ जसले नेपाली किशोरको भूमिका निर्वाह गरेका छन्, जसको बुवा कुल्ली काम गर्थे ( पोर्टर) । छोरा गुमाएका इजरायली बुबा र बाबु गुमाएका नेपाली किशोरको दुःख स्क्रिनमा देख्न सकिन्छ । मलाई लाग्छ यो घटना सबै नेपालीहरुले महसुस गर्न सक्छन् । म यो कथाको हरेक पाटो, हरेक भावनालाई मन पराउँछु । मलाई लाग्छ, यो कथा भन्नु साँच्चिकै महत्वपूर्ण थियो ।त्यसैले त सबै कुरा राम्रोसँग मिलेको हो जस्तो लाग्छ । अनि म यो पनि भन्न चाहन्छु—यसमा काम गर्ने भारतीय साथीहरू पनि साँच्चिकै व्यावसायिक थिए । उनीहरूमा कथा भन्ने जोश थियो । इजरायलबाट आएका साथीहरू, नेपालका साथीहरू सबै मिलेर यो काम सफल बनाउने प्रयास गरिरहेका थिए । हामी निकै भाग्यमानी थियौं । किनभने हामीसँग एकदमै राम्रो टिम थियो । साँच्चिकै उत्कृष्ट टिम ।यो फिल्ममा नेपालको स्थापित अभिनेत्री मेनुका प्रधान र यो फिल्मबाटै डेब्यु गरेका रिकेन परियार पनि छन् । यी नेपाली कलाकारसँगको सहकार्य कति जम्यो त ?कास्टिङ सुरु हुनु अघि नै हामीले कसलाई लिने भन्नेबारे सोच्न थालिसकेका थियौं । सुरुमा हामीले सायद युरोपमा बसोबास गर्ने नेपालीहरूलाई लिने कि भन्ने विचार पनि गरेका थियौं । त्यही हाम्रो पहिलो आइडिया थियो । त्यसपछि हामीले नेपालमै कास्टिङ सुरु गर्यौं, फेरि एकचोटि हामी एकदमै अचम्ममा पर्‍यौं । हामी धेरै अपेक्षा गरेर आएका थिएनौं । सोचेकै थियौं, युरोपमै खोज्नुपर्ला भनेर । तर पहिलो चरणमै जुन कलाकारहरूको अडिसन आयो, त्यो एकदमै अद्भुत थियो । केही कलाकारहरू त हामीले त्यत्तिकै छनोट गर्यौं ।हामी नोभेम्बरको अन्त्यतिर लोकेसन स्काउटिङका लागि नेपाल आयौं । केही मिटिङ्स गर्यौं । अडिसन पनि भयो। अनि त्यही बेला लाग्यो–हो, हामीले चाहेको कुरा यही हो । मेनुका र रिकेन दुवै जनालेसुरु देखिनै हाम्रो ध्यान खिचे । हामीलाई लाग्यो, उनीहरू साँच्चिकै अविश्वसनीय छन् । लोकेसन हेरेर फर्कँदै गर्दा लाग्यो, हामीले चाहिएका कलाकार पाएका छौँ ।उनीहरूको अभिनय चेत र क्षमता एकदमै बलियो थियो । रिकेनको त यो जीवनकै पहिलो फिल्म थियो । तर उहाँले जुन स्तरमा काम गर्नुभयो त्यो हाम्रो फिल्मका मुख्य पात्र निर्वाह गरेका अभिनेता एलोनको बरोबरी थियो ।एलोन त ४० वर्षदेखि अभिनय गर्दै आउनुभएको, इजरायलको सुपरस्टार,डार्क नाइट जस्ता ठूला प्रोडक्सनमा काम गर्नुभएकाले अनुभवमा भरिपूर्ण हुनुहुन्छ । तर एउटै फ्रेममा दुवैजनाले जुन कौशलता देखाए, त्यो एकदमै शानदार थियो । क्यामेराले त उनीहरूलाई माया गर्छ जस्तो लाग्थ्यो ।मेनुका नयाँ कलाकार होइनन् । उहाँ त नेपालको स्थापित कलाकार हुनुहुन्छ । साँच्चिकै क्षमतावान् कलाकार हुनुहुन्छ उहाँ । पहिलो अडिसनबाटै हामीले महसुस गर्यौं—उहाँ नै हो हाम्रो पात्र । हामी हरेक दिनको सुटिङमा धेरै खुशी थियौं । मेनुकाले हरेक टेकमा उत्कृष्ट काम गर्नुभयो । यो पूरा प्रक्रिया एकदम रमाइलो भयो । कलाकारहरूले पर्दामा साँच्चै नै जादु ल्याए ।केही समयदेखि नेपाल रहँदा पक्कै यहाँका कथासँग पनि तपाईं नजिक हुनुभयो । उसोभए इजरायलको कथा र नेपालको कथाहरूमा के समानता अनुभूत गर्नुभयो ?मलाई लाग्छ, हरेक ठाउँको आफ्नै कथा हुन्छ । हरेक व्यक्तिको पनि आफ्नै कथा हुन्छ । अन्ततः कुरा त सधैं कथाकै हो । यो फिल्ममा मलाई सबैभन्दा गहिरो कुरा के लाग्छ भने—कथाभित्रका पात्रहरूको समानता । फिल्मको अन्त्यतिर, हामीसँग एक इजरायली बाबु छन्, जसले नेपालमा आएको आँधीमा आफ्नो छोरा गुमाएका छन् । अर्कोतर्फ, एक नेपाली केटा पनि छन्, जसले उही आँधीमा आफ्नो बाबु गुमाएका छन् ।त्यसपछि त्यो सम्बन्ध–अझ गहिरो र विशेष हुन्छ । त्यो भन्दा बलियो सम्बन्ध के हुन सक्छ र? एक बिन्दुमा पुग्दा, मुकेश र नोहाका पात्रहरूबीचको सम्बन्ध बाबु–छोराको जस्तो नै हुन्छ । दुई फरक देशका मान्छेहरूबीच सुरु भएको माया, मित्रतामा बदलिन्छ—र त्यो झन् परिवारजस्तै नजिक बन्छ । मलाई लाग्छ, यही हो मुख्य सम्बन्ध जुन मैले अनुभव गरेँ। र मलाई यो कुरा निर्माणको क्रममा पनि महसुस भयो ।म एक प्रोड्युसरको हैसियतले यहाँ सुटिङ गर्दा, टिमका सदस्यहरूसँग साँच्चिकै साथी बनेँ। उनीहरू अब केवल टिम होइनन्, मेरो मिल्ने साथीहरू पनि हुन् । यहाँको भाइब्य, इनर्जी एकदमै सकारात्मक छ । अन्ततः हामी सबै त मान्छे नै हौं ।नेपाली होस् या इजरायली, सबभन्दा ठूलो कुरा हो–हामी मान्छे हौं । यदि हामीले एकअर्कालाई मान्छेको रूपमा व्यवहार गर्यौं‍ भने, मलाई लाग्छ–सबै कुरा राम्ररी मिल्छ । कथाको समानता पनि त्यही मानवीयपन नै हो ।हुन त पछिल्लो समय तपाईंको नेपाली टिम र केही फिल्ममेकरहरूसँग राम्रो सम्बन्ध छ । नेपालकै कतिपय फिल्महरूले पछिल्लो समय अन्तर्राष्ट्रिय फेस्टिभलहरूमा राम्रो छवि पनि बनाएका छन् । तपाईंले कुनै नेपाली फिल्महरू हेर्ने अवसर पाउनुभएको छ ? अनि नेपाली फिल्म क्षेत्रबारे कति जानकार हुनुहुन्छ ?केही नेपाली फिल्महरू र केही नेपाली निर्देशक तथा कलाकारहरूसँग म पहिले नै परिचित थिएँ । अहिले त नेपाली फिल्म उद्योगले अन्तर्राष्ट्रिय फिल्म फेस्टिभलहरूमा पनि निकै राम्रो छवि बनाउँदै गएको छ । यो फिल्म प्रोडक्सन पनि फेस्टिभलमार्फत् सुरु भएको हो । मलाई यहाँ ल्याउने व्यक्ति हुन् रामकृष्ण पोखरेल ।उहाँसँगको सम्बनधबाट म नेपाल आएँ । मलाई लाग्छ, नेपाली फिल्म उद्योगका लागि यो एकदमै राम्रो समय हो । म जस्ता प्रोड्युसरहरू यहाँ आउँछन् भने, नेपालबाट मैले पाएको अनुभव साँच्चै अविश्वसनीय छ । म घर फर्किंदा यो देशप्रति एकदमै सकारात्मक भावना लिएर फर्किनेछु । यहाँको फिल्म उद्योगप्रति पनि एकदमै राम्रो अनुभव लिएर फर्किनेछु ।यदि एक वर्षपछि कसैले मलाई सोध्यो–नेपालमा सुटिङ गर्न कस्तो हुन्छ ? म भन्न्छु–जाऊ, अवश्य गर । मैसँग कनेक्सन छ, मैले यहाँका राम्रा मान्छेहरूसँग काम गरेको छु । त्यसैले मेरो विचारमा, अब नेपाली फिल्म उद्योग झनै माथि जान सक्छ । तपाईंहरूले सरकारसँग लड्नुपर्छ—सरकारी सहयोगको लागि । सरकारले स्वतन्त्र फिल्ममेकरहरूलाई सहयोग गरे भने मात्र यो उद्योग साँच्चै बढ्न सक्छ ।कथा बनाउनु सजिलो छैन, फिल्म बनाउनु त झनै गाह्रो । यदि सरकारले युवाहरूका फिल्म प्रोजेक्टलाई महत्त्वका साथ हेरेर समर्थन गर्‍यो भने, ठूलो परिवर्तन ल्याउन सक्छ । म नेपाली फिल्म उद्योगप्रति आशावादी छु । त्यसका लागि सबै फिल्ममेकर र प्रोड्युसरले आवाज उठाउनुपर्छ–सपोर्टका लागि, सिस्टम सुधारका लागि।यहाँबाट फर्किएपछि तपाईंलाई नेपाली मेकरहरूसँग काम गर्ने वा नेपाली कथासँग फेरि जोडिने चाहना छ ?पछिल्लो केही समयदेखि मैले फेरि नेपालमै अर्को फिल्म बनाउने सोच राखेको छु । किनकि म यहाँ सम्भावना देखिरहेको छु । सामान्य हिसाबमा भने फिल्म बनाउने कुरा त्यति जटिल होइन । तपाईंले मोनिटर हेर्नुहुन्छ, फ्रेमहरू हेर्नुहुन्छ जुन तपाईंले खिच्नुभएको छ, अनि त्यो बनाउँदा लाग्ने खर्च हुन्छ ।यहाँ खिचिएका फ्रेमहरू स्क्रिनमा एकदमै सुन्दर देखिन्छ । अन्ततः, नेपालमा फिल्म खिच्नको लागि बजेट पनि एकदमै सहज छ । म पक्कै पनि नेपाल फर्कन्छु र फेरि फिल्म बनाउँछु । किनभने यहाँको हावामै यस्तो केही छ, जसले तपाईंलाई फेरि फर्केर आउन मन लाग्छ ।त्यसैले म फर्किने कुरामा निश्चित छु । म आफ्ना साथीहरूलाई पनि सिफारिस गर्नेछु कि– नेपाल आउनुस्, यहाँ सुटिङ गर्नुहोस् । यो ठाउँ एकदमै राम्रो छ । फिल्म बनाउनका लागि सबै कुरा मिल्न जरुरी हुन्छ– ठाउँले सहज महसुस गराउनुपर्छ, वरिपरिको टिमसँग रमाइलो महसुस हुनुपर्छ, बजेट पनि ठीक हुनुपर्छ । यी सबै कुरा मिलेर मात्र राम्रो फिल्म बन्छ । मलाई लाग्छ,नेपालमा यी कुराहरूको संयोजन एकदमै राम्रोसँग मिलेको छ ।तपाईंहरूसँग ठूलो फिल्म उद्योग बन्ने ठूलो सम्भावना छ । अब तपाईंहरूलाई चाहिने कुरा हो, सरकारको साथ । सरकारले युवा फिल्ममेकरलाई समर्थन गर्‍यो भने त्यसको फाइदा विदेशी प्रोडक्सनहरूलाई पनि मिल्छ । ठूला देशहरूमा त फिल्म सुटिङका लागि ट्याक्स फण्ड हुन्छन्, सले स्थानीय टिमलाई मद्दत गर्छ र देशमा फिल्महरू ल्याउँछ ।त्यसैले म सुझाव दिन्छु– नेपालमा पनि एउटा फिल्म फन्ड बनाउनुहोस्, एउटा फिल्म कम्युनिटी बनाउनुहोस् । त्यसले धेरै अन्तर्राष्ट्रिय प्रोजेक्टहरू यहाँ ल्याउनेछ । र अन्ततः त्यो देशकै लागि राम्रो हुन्छ । किनभने जब मान्छेहरूले नेपालमा खिचिएका अद्भुत फिल्महरू हेर्छन्, सुन्दर ठाउँहरू देखिन्छन् । त्यो ठाउँ हेर्न पर्यटक भएर आउन मन लाग्छ । यो त दुवै पक्षका लागि जित हो । म नेपाली सिनेमाप्रति आशावादी छु । किनभने मैले देखेँ, यहाँका फिल्ममेकर र कलाकारहरू आफ्नो काम साँचिकै मनदेखि गर्छन् । त्यसकारण म नेपाली सिनेमाको भविष्यमा विश्वास गर्छु ।"
शिल्पी थिएटरमा अब नाटक ‘डल्ले खोला’,"काठमाडौँ — कथाकार परशु प्रधानको कथा ‘डल्ले खोला’ कक्षा ८ को नेपाली विषयमा पढाइ हुँदै आइरहेको छ । अब यही कथामाबत्तीसपुतलीस्थित शिल्पी थिएटरमा नाटक मञ्चन हुने भएको छ ।रंगकर्मी वेदना राईको परिकल्पना र निर्देशनमा आगामी जेठ २९ देखि नाटक ‘डल्ले खोला’ मञ्चन हुने भएको हो । एक थिएटर नेपालको प्रस्तुति रहेको नाटकलाई सौजन सेनेहाङले निर्माण गरेका हुन् ।नाटकमा उमेश सुनाम, रमिता राई, अमित मगर, रञ्जना नेपाली, रचना मगर, रेजिना राई, सोहाङ राई थुलुङ, स्वर्णिम चाम्लिङ, ओसिन गुरुङ, पुष्पाञ्जली तिम्लिङ लिम्बू, आकाश सुहाङ लिम्बू, अञ्जना थुलुङ राई, नुमा राई, प्रकृति थुलुङ राई, प्रिति चाम्लिङ राई, युगल श्रेष्ठ र सरोज खालिङ राईको अभिनय छ ।असार १४ गतेसम्म मञ्चन हुने नाटक मंगलबारबाहेक साताको प्रत्येक साँझ ५:१५ बाट सुरु हुनेछ । शनिबार दिउँसो १ बजे अतिरिक्त शो समेत रहेको निर्माण टिमले जनाएको छ ।"
गायक प्रेमध्वजलाई सम्झँदै चार स्रष्टालाई सम्मान,सिन्धुपाल्चोक — गायक प्रेमध्वज प्रधानको ८९औँ जन्मजयन्ती सिन्धुपाल्चोकको चौतारामा मंगलबार भव्य रूपमा मनाइएको छ । प्रेमध्वज प्रधान स्मृति प्रतिष्ठानको आयोजनामा र चौतारा साँगाचोकगढी नगरपालिकाको सहकार्यमा आयोजित कार्यक्रममा चार जना स्रष्टाहरूलाई सम्मान गरिएको थियो ।प्रतिष्ठानकी कोषाध्यक्ष भुवन मास्केका अनुसार वरिष्ठ गायिका मीरा राणालाई ‘प्रेमध्वज प्रधान राष्ट्रिय संगीत सम्मान २०८२’ प्रदान गरिएको छ । सम्मानस्वरूप उनलाई एक लाख एक हजार रुपैयाँ राशिको नगद पुरस्कार दिइएको हो । नगरपालिकाका मेयर कृष्णप्रसाद सापकोटाले राणालाई प्रदान गरिएको सम्मान हस्तान्तरण गरेका थिए ।वरिष्ठ वादक मोहनकृष्ण कार्की ढलीलाई ‘प्रेमध्वज प्रधान राष्ट्रिय वाद्यसंगीत सम्मान २०८२’ प्रदान गरिएको थियो । उनले ५० हजार एक रुपैयाँ राशिको पुरस्कार प्राप्त गरे । गायक सुरजकुमार थापा ‘प्रेमध्वज प्रधान राष्ट्रिय युवा संगीत पुरस्कार २०८२’बाट सम्मानित भएका थिए । पुरस्कार राशि ५० हजार एक रुपैयाँ रहेको थियो ।सिन्धुपाल्चोक निवासी गायक चन्द्रसिंह घलेलाई ‘प्रेमध्वज–किरण प्रधान राष्ट्रिय प्रतिभा संगीत पुरस्कार २०८२’ प्रदान गरिएको थियो । उनलाई २५ हजार एक रुपैयाँ राशिको नगद पुरस्कार दिइएको हो ।प्रतिष्ठानका संस्थापक अध्यक्ष तथा गायक प्रेमध्वज प्रधानकी धर्मपत्नी समेत रहेकी किरण प्रधानले पुरस्कारहरू हरेक दुई वर्षमा संगीत क्षेत्रमा योगदान पुर्‍याउने व्यक्तित्वहरूलाई प्रदान गरिने जानकारी दिइन् ।कार्यक्रममा गायक प्रेमध्वज प्रधानका कालजयी गीतहरू प्रस्तुत गरिनुका साथै राष्ट्रिय तथा स्थानीय कलाकारहरूले सांस्कृतिक कार्यक्रम पनि प्रस्तुत गरेका थिए । गायक प्रधानले आफ्नो स्मृतिमा जन्मभूमिमा यस्ता कार्यक्रम आयोजना गरियोस् भन्ने इच्छा जीवनकालमै व्यक्त गरेका थिए ।
'जहाजैमा' बन्ने,"काठमाडौँ — निर्देशक कृषा चौलागाईंको निर्देशनमा 'जहाजैमा' बन्ने भएको छ । हालै कृषाले जापानमा यूएनए प्रोडक्सनको ब्यानरसँग सहकार्य तय गरेकी हुन् । निर्माण टिमले फिल्मको थिम पोस्टरसमेत सार्वजनिक गरेको छ, जहाँ एक पात्र जहाजतर्फ अगाडि बढिरहेको देखिन्छ ।उज्ज्वल गुरागाईंको निर्माणमा तयार हुने यो फिल्मलाई पुरुषोत्तम प्रधानले खिच्नेछन् । यसअघि पुरुषोत्तमले नै कृषाको 'ऐंचो पैंचो' र 'पिताम्बर' खिचेका थिए । सन् २०२६ मा प्रदर्शन गर्ने तयारी रहेको यो फिल्म भदौबाट छायांकन जानेछ ।नेपाल, जापान र फिलिपिन्समा फिल्म खिचिनेछ । कृषा यो फिल्म लगत्तै 'पिताम्बर २'को निर्देशनमा लाग्नेछिन् । फिल्ममा को-को कलाकार आबद्ध छन् भन्ने खुलाइएको छैन ।"
सहरमा नयाँ नाटक,"काठमाडौँ — मण्डलामा 'मञ्जिरा', कान्तिपुरमा 'मीरा', एलओडीमा 'सिकागो द म्युजिकल' । सहरमा फेरि नयाँ नाटक मञ्चन सुरु भएको छ । मञ्चनकै लागि तयार अनि मञ्चनरत नाटकले फेरि सहर तरङ्गित बनेको छ ।अहिले मण्डला थिएटर सोमनाथ खनालको निर्देशनमा 'मञ्जिरा' मञ्चनरत छ । निर्देशक खनाल र सन्देश घिमिरेको लेखनमा तयार भएको यो नाटक जेठ १६ देखि मञ्चनमा आएको हो । नाटकमा कलाकार सरोज खनाल, सरिता गिरी, सरस्वति चौधरी, सुशाङ्क मैनाली र अनुप न्यौपानेको अभिनय छ । गैरीधारामा अवस्थित कान्तिपुर फिल्म एकेडेमीमा खुलेको कान्तिपुर थिएटरमा अभिनेत्री रेखा थापाको अभिनयमा नाटक 'मीरा' मञ्चनरत छ । सुन्दर धितालको निर्देशनमा बनेको यो नाटक असार ७ सम्म मञ्चनमा आउनेछ ।दीपक सिंजालीद्वारा लिखित पुस्तक 'मीरा'माथि तयार यो नाटकमा अभिभावकका कारण एउटा प्रेम सम्बन्धले कस्तो आरोह अवरोहको सामना गर्नुपर्छ भन्ने देखाइएको छ । नाटकमा अभिनेत्री रेखासँगै विशाल पहारी, विन्दा खतिवडा, विशाल देवकोटा, गीत विष्ट, डोरेश खतिवडा, उन्नत उप्रेती र सुनिल खड्काको अभिनय छ । जेठ ३१ देखि एलओडीमा 'सिकागो द म्यूजिकल' मञ्चनमा आउनेछ । लय स्कूल अफ पर्फमिङ आर्ट्सको प्रस्तुतिमा मञ्चन हुने यो नाटकमा लुनिभा तुलाधर, विजय ताम्रकार, इलम दीक्षित, दीया शाक्यलगायत थुप्रै कलाकारको अभिनय रहनेछ ।जेठ २९ देखि शिल्पी थिएटरमा 'डल्ले खोला' मञ्चनमा आउनेछ । वेदना राईको परिकल्पना तथा निर्देशनमा तयार यो नाटकको कथा परशु प्रधानको हो, नाटकको निर्माता सौजन्य सेनेहाङ हुन् । एक थिएटर नेपालको प्रस्तुति रहने यो नाटक असार १४ सम्म मञ्चनरत हुनेछ । असार ९ देखि 'कथा घेरा'मा 'कागताली' मञ्चनमा आउँदैछ । नवीनचन्द्र अर्यालको निर्देशनमा तयार यो नाटकलाई पनि एक थिएटरले प्रस्तुत गर्नेछ ।"
गीतकार तथा निर्देशक खरेललाई ‘दीर्घ साधना सम्मान’,"काठमाडौँ — गीतकार तथा निर्देशक यादव खरेललाई ‘दीर्घ साधना सम्मान’ प्रदान गरिएको छ । १२औं 'म्युजिक खबर म्युजिक अवार्ड २०८१' का अवसरमा उनलाई नगद ५१ हजार, दोसल्ला र सम्मानपत्रसहित सम्मान गरिएको हो ।शुक्रबार काठमाडौंमा भएको कार्यक्रममा संस्कृति, पर्यटन तथा नागरिक उड्डयनमन्त्री बद्रीप्रसाद पाण्डे,गीतकार राजेन्द्र थापा, चलचित्र विकास बोर्डका अध्यक्ष दिनेश डीसी, चलचित्र कलाकार संघ अध्यक्ष मोहन निरौला, संयोजक सबिता पोखरेललगायतले खरेललाई सम्मान गरे ।यस्तै, विभिन्न विधाका उत्कृष्ट विजेतालाई पनि सम्मान गरिएको छ ।सुगम संगीततर्फ सर्वोत्कृष्ट गायक गोविन्द मधुर आचार्य (एक दिन उज्यालो छाउला) घोषित भए भने सर्वोत्कृष्ट गायिका बबिना भट्टराई (गुनासो) बनिन् ।आधुनिक विधामा महेश आचार्य(तिमी सँगै छैनौं) सर्वोत्कृष्ट गीतकार,नरहरि प्रेमी (घर छोडेको मान्छे) सर्वोत्कृष्ट संगीतकार र अन्जु पन्त र नरेश रेग्मी (धर्ती र जूनको कहानी) सर्वोत्कृष्ट युगल गायन घोषित भए ।ध्वनि सम्पादनमा सुशीलविक्रम शाह (एउटै जून), संगीत संयोजनमा विपिन आचार्य (आदत) सर्वोत्कृष्ट भए ।म्यूजिक भिडियो विधामा रुपेश थापा (तिमीबिना चल्दैन) छायाँकार र रविन बिक (लामपाते सुरती) सम्पादनतर्फ विजेता बने । मोडलमा विनोद श्रेष्ठ र उषा सुवेदी (बिदाई) र निर्देशकमा शान थापा (छुनै हुन्न जस्तो) उत्कृष्ट ठहरिए ।विशेष अवार्डतर्फ पपुलर गायिका अफ दि इयरमा एलिना चौहान (तिमीबिना चल्दैन) विजेता बनिन् । जुरी गीतकार अवार्डमा भुपेन्द्र बुढाथोकी (भाग्य लेख्ने भगवान) र जुरी संगीतकार अवार्ड केशव पौडेल (पागल) छानिए ।डायस्पोरा गायकबाट दिपेन्द्र आले (ढल्केबरैमा) र नवप्रतिभा गायकमा रायन बस्याल (घामको झुल्को) उत्कृष्ट भए । नवीन निर्देशकमा उमेश भट्ट (कतै म हराएँ कि) ले अवार्ड पाए ।लोकदोहोरी विधामा सरोज लामिछाने (खोली तरेको) र सुनिता बुढा क्षेत्री (उजेली) गायक/गायिकामा विजेता बने भने संगीतकारमा कृष्ण केसी (ठूली) र गीतकारमा सन्तोष सापकोटा (बस्यौ अलग्गै) उत्कृष्ट ठहरिए ।महिला गीतकारमा सामना शाह (आँसुको वर्षात्), संगीत संयोजकमा तेजेन्द्र दूरा (तिम्रो जवानी), ध्वनि सम्पादनमा खड्ग बाजुराली (ठूली), निर्देशनमा मौसम हिमाली (कश्मिरे पछ्यौरी) उत्कृष्ट घोषित भए ।यस्तै, मोडलतर्फ (पुरुष–महिला) बादल घिमिरे (कसम तोड्ने भा), अस्मिता पुरी (फूलमाया) छानिए ।कल्चरल विधातर्फ रेश्मा तामाङ (जुध्यो नजर) उत्कृष्ट गायिका बनिन् । गायक/गायिकामा शुक्र तामाङ र रेजिना परियार (ठट्यौली ठाडो भाका) छानिए ।चलचित्र विधामा प्रमोद ढुंगाना (उपहार– हारेको छैन) ले उत्कृष्ट गीतकारको उपाधि हात पारे भने संगीतकारमा अर्जुन पोखरेल (ज्वाइँसाप– कसम बत्तिको) घोषित भए । यस्तै गायक/गायिकामा सुमिन खड्का र नम्रता खरेल (दिमाग खराब– झम्के झमाझम) उत्कृष्ट भए ।इन्करेजमेन्ट अवार्डमा सबिन सुवेदी (छक्कापञ्जा ५– बिहे भाको छैन) घोषित भए ।अन्य सम्मान पाउनेमा कोको ?रजत सम्मान: तिलकसिंह पेलादशक संगीत सम्मान: खुमन अधिकारी, जुनु रिजालयुवा संगीत सम्मान: मीना लामाबालप्रतिभा संगीत सम्मान: पूजा देवकोटाडायस्पोरा संगीत सम्मान: रमिल अधिकारी (न्युजिल्यान्ड)फोटो पत्रकारिता सम्मान: प्रदीपराज वन्तस्रष्टा सम्मान: शेखर ढुंगेल, दिवाकर भट्टराईकला सम्मान: गम्भीर विष्टसामाजिक सेवा सम्मान: सफला मैया राजभण्डारीब्युटी प्याजेन्ट कोरियोग्राफर सम्मान: आश्विनीकान्त झासंगीत कला सम्मान: एमपी सुब्बा, दिपाञ्जली शाह"
बन्ने भयो : 'पारि बुटोल',"काठमाडौँ — निर्देशक गणेशदेव पाण्डेको निर्देशनमा 'पारि बुटोल' बन्ने भएको छ । निर्माण टिम अहिले फिल्ममा कलाकार अनुबन्ध गर्ने चरणमा पुगेका छन् । 'कमिङ अफ एज/सोसल रियलज्म'मा आधारित यो फिल्मको कथा निर्देशक पाण्डे आफैंले लेखेका हुन् ।फिल्मको छायांकन असोजबाट सुरु हुने बताइएको छ । ४५ दिन लगाएर निर्माण टिमले बुटवलका गल्लीहरूमा फिल्मको छायांकन गर्नेछ । यो फिल्मले बुटवलको एउटा बस्तीको कथालाई फिल्ममा देखाउनेछ । 'खासमा बुटवलमा एउटा यस्तो पुरानो बस्ती छ । त्यही बस्तीमा बस्ने ग्याङको कथा फिल्ममा छ,' निर्देशक पाण्डेले भने ।यो फिल्ममा थुप्रै कलाकार समावेश गरिने पनि निर्देशक पाण्डेले जनाए । उनले 'मञ्जरी' लगत्तै सन् २०१३ देखि 'पारि बुटोल'को लेखन थालेका थिए । पाथिभरा इन्टरटेन्टमेन्ट एन्ड अक्टोबर स्टुडियोको प्रस्तुतिमा बन्ने यो फिल्मका निर्माता ल्याक्सी श्रेष्ठ र शुभम भट्ट हुन् ।यसअघि 'मञ्जरी', 'गाजा बाजा', 'जुलेबी' बनाएका निर्देशक पाण्डे 'चियावाला'का सञ्चालकसमेत हुन् । 'पारि बुटोल'लाई महेश पौडेलले खिच्ने छन् । 'अहिले हामी कलाकार फाइनल गर्दैछौं । चर्चित कलाकारभन्दा पनि राम्रो अभिनय गर्ने कलाकारको खोजी कास्टिङमार्फत गरिरहेका छौं,' निर्देशक पाण्डेले भने ।फिल्म निर्माणका लागि बजेट अभाव हुँदा पनि 'पारि बुटोल' बन्न समय लागेको निर्देशक पाण्डले जनाए । 'बजेटको कारणले पनि बनाउन समय लाग्यो । सायद मलाई यो फिल्म बन्न परिपक्व पनि बन्नु थियो होला । सबै कुराको समय हुँदो रहेछ, यो फिल्मका लागि अहिले समय आएको छ,' निर्देशक पाण्डेले भने ।"
"महेश–दिव्य, अभिनय र संघर्षमा सँगसँगै","काठमाडौँ — उनीहरूले सँगसँगै करिअर थाले, अभिनयको दुनियाँमा बलियो छाप बनाए । तर, दिव्य देव र महेश त्रिपाठीलाई आम दर्शकले चिन्न १५ वर्ष लाग्यो । शुभचिन्तकलाई चिन्ता थियो, यी दुई कहिले आम दर्शकबीच चिनिएलान् ? बल्ल उनीहरूको चाह पूरा भएको छ, यी दुईलाई आम दर्शकले चिन्न जो थालेका छन् । नाटक र फिल्मका पारखीबीच उहिल्यै चिनिए, व्यावसायिक फिल्मले दुईलाई आम दर्शकमा पुर्‍यायो । महेशको शब्दमा दिव्यसँगै उनी यही दिनको पर्खाइमा थिए । आफ्नो प्रतिभाले चिनिनु नै त कुनै कलाकारका लागि उपलब्धि हो ।महेश र दिव्यलाई अस्कर फिल्म कलेजले भेटाएको हो । महेशभन्दा तीन महिनाअघि अस्कर पुगेका थिए, दिव्य । तर, महेशलेझैं कलेज अध्ययनलाई निरन्तरता दिएनन् । एक वर्ष अभिनय पढेर लागे- रंगमञ्चतिर । महेश अभिनय पढ्नतिरै व्यस्त भए, पछि अस्करमै अभिनय पढाउन थाले । १० वर्ष अस्करमा पढाए । 'द ल्यारेमी प्रोजेक्ट' र एउटा लघु फिल्ममा यी दुईले सँगै काम गरे । हालै 'एक्टर'मा पनि सँगै एउटै पर्दामा देखिए । झट्ट हेर्दा यी दुईको करिअर मात्रै होइन, अभिनय यात्रा, संघर्ष पनि सँगसँगै अगाडि बढेको देखिन्छ ।२०८१ सालमा महेश र दिव्यका यति फिल्म आए कि, ती फिल्मले उनीहरूको चर्चा चुलिरह्यो । फिल्म अफरका चाङ उस्तैगरी बढे । दिव्यले २०८१ मा चार फिल्म गरेका थिए, तीनवटा प्रदर्शनमा आए । 'पिताम्बर' र 'एक्टर' त एकैदिन प्रदर्शनमा आए । यी फिल्ममा गरिएका अभिनयले आफूलाई 'मास' दर्शकमा पुर्‍याएको दिव्यले अनुभव गरेका छन् ।'बिस्तारै मास दर्शकमा पुगियो, तर आफूलाई केही नभएझैँ लाग्दो रहेछ । तर, नयाँ-नयाँ दर्शकले चिनेजस्तो हुँदा खुसी लाग्यो,' दिव्यले सुनाए । 'चिसो एष्ट्रे'मा फरक किसिमको भूमिकामा देखिए पनि 'पिताम्बर' र 'कर्मा'ले दिव्यलाई दर्शकबीच खतरनाक ‘भिलेन'का रूपमा चिनाइदिएको छ । 'हल्कारा'को अभिनयबाट तारिफ बटुल्न सफल महेश पनि 'लाज शरणम्'को चरित्रमा गरिएको मेहेनतले वर्ष ०८१ मा चर्चित बने । 'हल्कारा'पछि महेशका ४/५ ओटा फिल्म लगातार आए । २/३ वर्षअघि गरेका फिल्म एकसाथ प्रदर्शनमा आइदिँदा महेशका लागि २०८१ फलदायी बन्यो । 'लाज शरणम्', 'फेरि रेशम फिलिली', 'आउट ल'ले यो वर्ष महेशलाई चर्चाको केन्द्रमा राख्यो । 'लाज शरणम्'को चरित्रमा त उनी निकै फरक अवतारमा देखिएका थिए । उक्त चरित्रका लागि महेशले २० केजीभन्दा बढी तौल घटाए । भाषा र लवजमा त्यसै गरी काम गरे, जसले गर्दा चरित्र चित्रणमा गरिएको मेहनतले महेशको चौतर्फी प्रशंसा भयो । 'मेहनत गर्‍यो भने नतिजा राम्रै आउँछ भन्ने भयो,' महेश सुनाउँछन् ।हालै फिल्मको सुटिङका लागि धनकुटा पुग्दा महेशले रमाइलो घटनासँग साक्षात्कार हुने अवसर पाए । उनी नयाँ फिल्मको नयाँ अवतारमा उकालो चढ्दै थिए । त्यतिबेला केही व्यक्तिहरूले गरेको कानेखुसी उनको कानैमा ठोक्कियो । 'ओई हेर्न, त्यो महेश त्रिपाठी होइन ?' उनीहरू बोल्दै गर्दा महेशलाई आफ्नो काम भुइँमान्छेबीच पुगेछ भन्ने कुराले फुरुङ्ग बनायो । 'मज्जा आइरहेको छ, मानिसहरूले यसरी चिन्नुहुँदा । एक हिसाबले कतै न कतै फिल्ममा जोडिनुमा यही तत्त्वले पनि हो नि,' महेशले सुनाए,'हल्कारा, चपली हाइटले थोरै दर्शकबीच पुगेँ । तर, अहिले मिडिया, पत्रपत्रिका र कामबाट नेपाली दाजुभाइ दिदीबहिनी बुबाआमाबीच पुग्दा उहाँहरूले चिन्न थाल्नुभएको छ ।'दिव्यले पनि फिल्म 'पिताम्बर'को प्रचारका लागि धनगढी, नेपालगञ्ज, पोखराका हल पुग्दा यस्तै अनुभव बटुले । त्यहाँ पुग्दा थुप्रै दर्शकले आफ्नो नामै लिएर तारिफ गर्दा दिव्यको मन प्रफुल्लित भयो । 'दर्शकले चिन्नुको पछाडिको खास कारण त हामीले पाउने कामसँग पनि जोडिन्छ,' दिव्यले भने । 'चिसो एष्ट्रे' गर्दासम्म दिव्यलाई लाग्थ्यो, बरु एउटा फिल्म गर्ने तर राम्रो पटकथासहितको । तर, त्यसपछि दुई वर्ष खासै काम गर्न पाएनन्, राम्रो फिल्म हात लागेन । त्यसपछि भने दिव्यलाई लाग्यो- आएका जति सबै फिल्म भटाभट गर्ने ! नेपाली फिल्म क्षेत्रमा वर्षमा एउटा फिल्म गरेर बाँच्न सकिने अवस्था नरहेको महेशको अनुभवले भन्छ । त्यसैले 'हल्कारा'पछि महेशले पनि अफर आएका सबै फिल्म गर्दै आए ।'कहिलेकाहीँ स्क्रिप्ट काम नलाग्ने हुन्छ । तर, काम त गर्नैपर्‍यो, अरू उपाय छैन । त्यतिबेला म आफूलाई सिकर्मी हो भन्ने कुराले थम्थम्याउँछु । सिकर्मीले कहिले घर पनि बनाउनुपर्छ, ट्वाइलेट पनि बनाउनुपर्छ । ट्वाइलेट बनाउँदा महलको परिकल्पना गर्नु भएन । त्यसैले जस्तो काम आउँछ त्यसरी नै काम गर्नुपर्छ भन्ने कुरा यो वर्षहरूमा सिकेँ,' महेशले सुनाए । महेशको कुरामा दिव्य थप्छन्,'अलिकति छनोट गरेर फिल्म गर्छु भन्ने त छ । तर, हाम्रो कामको चरित्र नै उस्तै छ । केही नगरी बेडमा पल्टेर बस्दा आफू खतरा एक्टर हुँ भन्ने इगो पलाउँछ । तर सामान्य लाग्ने चरित्रमा पनि कहिलेकाहीँ आफ्नो कमजोरी देखिन्छ । त्यसैले आफूलाई सन्तुलनमा राख्न निरन्तर आएको कामहरू गरिरहनु पर्‍यो ।'दिव्य पहिला पृष्ठभूमि बनाउँछन्, अनि चरित्र चित्रण सुरु गर्छन् । चरित्र चित्रणमा उनले समाउने डोरो यही हो । 'पिताम्बर'मा त्यही गरे, दर्शकले त्यो चरित्रलाई निकै रुचाए । 'लार्जर देन लाइफ' चरित्रमा पनि उनी पृष्ठभूमि बनाएर काम गर्छन् । निर्देशकसँग चरित्रबारे प्रश्न गर्छन्, कापीमा उक्त चरित्रबारे लेख्छन्, घोत्लिरहन्छन् । चरित्र चित्रणमा दिव्यले पक्रेको यही प्रक्रियाले नै उनका अधिकांश चरित्र पर्दामा विश्वासिलो देखिन्छ ।बहुप्रतिक्षित मानिएको 'रुदाने' फिल्मले पनि बेलाबखत दिव्य चर्चाको विषय बन्छन् । रुदाने बन्न दिव्यले गरेको अभिनय, मेहनतले उनका प्रशंसकबीच यो फिल्म प्रतीक्षित छ । फिल्मको पोस्टर र टिजर बजारमा आइसक्यो, तर फिल्म अझै पूरा भइसकेको छैन । दिव्यलाई धेरैले 'रुदाने'को प्रदर्शनलाई लिएर प्रश्न गर्छन् । तर, उनी आफैंसँग यसको उत्तर छैन । ३०/३५ भन्दा बढी नाटकहरूमा फरक चरित्रमा भूमिका निभाए पनि, रुपचन्द्र विष्टका कारण 'रुदाने'को प्रश्नले उनलाई छोड्दैन । 'त्यतिबेला जति गर्न सकिन्थ्यो, त्यति दिएर गरिएको काम हो, रुदानेमा । त्यो खासमा प्यासन ड्रिभन काम नै हो,' दिव्यले विगत सम्झँदै भने ।खासमा दिव्य र महेश प्रमुख भूमिकाका दाबेदार नै हुन् । तर उनीहरूलाई अझै पनि स-साना भूमिकामै अल्झाइन्छ । तर, यी दुईको लगाव बेग्लै छ, जति छोटो भूमिका भए पनि अभिनय कुशलताले आफूलाई सशक्त उभ्याइदिन्छन् । लिड रोलको पर्खाइ छँदै छ । 'लिड रोल बाहेक अरू त कहाँ गरिन्छ,' ठट्यौली शैलीमा महेश सुनाउँछन् । महेश आफूलाई रोचक लाग्ने चरित्र गर्न रुचाउँछन्, चाहे त्यो प्रमुख होस् या सहायक ।अस्कर पढ्दा महेशले ५ सयभन्दा बढी लघु फिल्म गरे । कलेजताका निकै व्यस्त कलाकार भइसकेका महेशलाई त्यतिबेला धेरैले राजेश हमालको ट्याग भिर्‍याइदिए । ३ सय लघु फिल्म गरिसकेपछि त्यो ट्याग भिर्‍याइयो । सबैले महेशलाई 'राम्रो कलाकार' भन्थे । तर, हातमा स्क्रिप्ट पर्ने बित्तिकै महेशको मुटु जोडसँग धड्किन्थ्यो । त्यतिबेला महेशलाई लाग्यो, फिल्मको क्राफ्ट राम्रो भइदिँदा कलाकारको काम राम्रो देखिँदो रहेछ, आफैंमा खतरा त रहेनछु । उनी सुनाउँछन्,'यदि म राम्रो हुन्थेँ भने यसरी पटकथा पर्ने बित्तिकै डर हुन्थेन । मलाई किन राम्रो कलाकार भनियो त । त्यतिबेला बुझेँ, जुन कथा राम्रोसँग लेखिएको छ, जुन चरित्रमा मैले मेहनत गर्छु र जुन फिल्ममा राम्रो निर्देशक हुन्छ- तब मात्र मेरो काम राम्रो देखिन्छ ।'आम दर्शकबीच चिनिन दिव्य र महेशले लामै समय कुर्नुपर्‍यो । फर्केर हेर्दा दिव्य र महेशलाई कलेजका ती दिन हिजै बितेजस्तो लाग्छ । तर, कलेज पढेकै १४ वर्ष भइसक्यो । कलेजअघि सन् २००८ तिर टेलिश्रृंखला गर्दै महेशले अभिनय सुरु गरे, दिव्यले सन् २०१० तिर थाले । अभिनय गर्नुअघि दिव्य अस्ट्रेलिया पुगेका थिए तर, अभिनयको भोकले नेपाल फर्कायो । दिव्यले धेरै समय रंगमञ्चमा बिताए । रंगमञ्चले सीमित दर्शक घेराभित्र राख्यो । तर, 'चिसो एस्ट्रे' हुँदै गर्दै आएका 'महाजात्रा'लगायतका फिल्मले आम दर्शकबीच उनको अभिनयको तारिफ भयो । 'व्यावसायिक फिल्म नगरेसम्म मासमा पुग्न अलिकति गाह्रो हुँदो रहेछ,' दिव्यले भने ।अहिलेसम्म गरेका नाटकमा १८ त अंग्रेजी भाषामै गरे ।'ह्यामलेट', 'लुक ब्याक इन एंगर', 'सान्दाजुको महाभारत', 'सेम टाइम नेक्स्ट इयर' लगायतका नाटकबाट आफूलाई अब्बल ठहराएका दिव्यले फिल्मतर्फ 'नागरिक', 'सुप्पर हिट', 'आवरण'जस्ता फिल्म गरे । तर, ठूला पर्दामा यी फिल्मबाट दिव्य जमेनन् । 'चिसो एष्ट्रे' 'डाकिनी', 'हिजो आजका कुरा', 'राधा'हुँदै अहिले गरेका फिल्मले दिव्य आम दर्शकमा चिनिएका छन् ।आफूहरू 'स्पटलाइट'मा उतिबेलै नआउनुमा आफैंमा समस्या देख्छन्, महेश । सुरुवाती दिनमा 'झुर' फिल्ममा काम नगरौँ भन्ने भाव थियो उनमा । अर्को त महेश र दिव्यले हिँड्नुपर्ने पाइला आफैंले खन्दै आउनु पर्‍यो । परिवारको कोही फिल्म क्षेत्रमा थिएनन्, सजिलै यो क्षेत्रमा चम्कन पनि गाह्रै पर्‍यो । 'कलेजताका कतिले महेशसँग कहिले काम कहिले गर्ने होला भन्थे । तर, फिल्म घोषणा गर्नुहुँदा अर्कै कलाकार लिनु हुन्थ्यो । अनुहार मान्छेले चिनेको छैन, मान्दैन निर्माताले भन्नुहुन्थ्यो,' महेशले सुनाउँछन्, 'सायद हाम्रो बुबा, आमा अथवा दिदीदाइ फिल्मकर्मी हुनुभएको भए, १० वर्ष अगाडि आइन्थ्यो होला ।'महेश इन्जिनियरिङ(इलेक्ट्रोनिक्स इन्जिनियरिङमा स्नातक) छाडेर अभिनयमा आएका हुन् ।०६५/६६ मा पोखराबाट काठमाडौं आउने बित्तिकै अभिनयमा झट्टै विश्वास गरिदिने अवस्था थिएन । त्यसैले टेलिश्रृंखलाका धेरै निर्देशककहाँ धाए, हात जोडे । त्यतिबेला उनले के पो गरेनन्, कलाकारको जुत्ता सफा गर्ने । कलाकारलाई पानी दिने, रिफ्लेक्टर समात्नेसम्मको काम गरे । पासिङ सिनहरुमा काम पाए । निर्देशनमा सहायक भएर काम गर्ने मौका पाए । इन्टरनेट चलाउन जानेका हुनाले अभिनयबारे त्यतिबेलैदेखि खोज्न थालेका थिए ।टेलिश्रृंखलामा काम गर्दा-गर्दै नवरसबारे सिके । विश्वमा अभिनयको निकै तारिफ हुन्छ, ठूला विश्वविद्यालयमा कलाकार पुगेर मास्टरक्लास पनि दिइरहेका हुन्छन् । 'यही नवरसकै कामले त्यहाँ पुग्ने हो त ?' भन्ने प्रश्न उब्जन्थ्यो । त्यसपछि नै महेशलाई फिल्म पढ्नुपर्छ भन्ने लाग्यो । अहिले त उनी फिल्ममै यति व्यस्त छन् कि, अभिनयको कक्षा लिइरहन पनि भ्याउँदैनन् । 'नोभेम्बर रेन'बाट करिअर सुरु गरेका महेशलाई पनि मूलधारे फिल्मले दर्शकबीच पुर्‍याइदिएको छ ।अभिनयमा दशक बिताइसक्दा पनि अभिनयको भोक दिव्य र महेशबाट हटिसकेको छैन । उनीहरू अझै अभिनयको शिल्पले दर्शकलाई चकित बनाइरहन चाहन्छन् ।"
"पानीको पाइप गाड्न भत्काइएको सडक ७ महिनासम्म पनि बनेन, यात्रुलाई सास्ती","काठमाडौँ — कान्ति लोकपथअन्तर्गत सातदोबाटो–ढोलाहिटी र चक्रपथ–लगनखेल सडक खण्डमा लेले टिकाभैरवबाट बग्ने राजकुलोको पानी ल्याउन पाइप बिछ्याउन ललितपुर महानगरपालिकाले खनेको सात महिना बितिसक्यो। तर अहिलेसम्म पनि कालोपत्र गरिएको छैन। बर्खा लाग्ने बेलासम्म पनि भत्काइएको सडक नबनाउँदा यात्रुहरूलाई सास्ती हुन थालेको छ। महानगरपालिकाले लापरबाही गरेको भन्दै स्थानीयबासीले गुनासाे गरिरहेका छन्।महानगरपालिकाले राजकुलोको पानी लगनखेलस्थित सप्तपाताल र राजदल गणको परिसरमा रहेको पलेस्वाँ पोखरीमा ल्याउन यहाँ पाइप बिछ्याएको छ। पाइप बिछ्याउन लोटस कन्स्ट्रक्सन कम्पनीले महानगरपालिकासँग एक करोड २५ लाख रुपैयाँमा २०८१ असार २० गते ठेक्का पाएको थियो।त्यस्तै, बिल्ड डोब बिल्ड्रर्स कम्पनीले कालोपत्र गर्न २०८१ चैत्र ६ गते ८८ लाख ७८ हजार रुपैयाँमा डिभिजन सडक कार्यालय ललितपुरसँग ठेक्का पाएको थियो । तर पाइप विछ्याएको लामो समय बितिसक्दा पनि यहाँ सडक कालोपत्र गरिएको छैन। जसका कारण सवारी दुर्घटना बढ्न थालेको छ।अहिले उक्त सडक खण्डमा पानी पर्दा हिलाम्मे र घाम लाग्दा धुलाम्मे हुने गरेको छ। सर्वसाधारण जोखिम मोलेर आवतजावत गर्न बाध्य छन् । ट्राफिक प्रहरी परिसर सातदोबाटोका अनुसार यी सडकमा बैशाखमा मात्रै चार वटा सवारी दुर्घटनामा परेका छन्। पछिल्लो पटक बैशाख ९ गते लगनखेलस्थित बटुक भैरव मन्दिर क्षेत्रमा बा. प०२–०५६ प ८७७४ नम्बरको मोटरसाइकलले जेब्रा क्रसमा बाटो काट्दै गरेको पैदल यात्रीलाई ठक्कर दिएर घाइते बनाएको थियो ।दुर्घटना बढ्दा र सर्वसाधारणले सास्ती खेप्नु पर्दा पनि सम्बन्धित निकाय ललितपुर महानगरपालिका र डिभिजन सडक कार्यालय ललितपुरले समयमा कालोपत्र गर्न पहल नगरेको स्थानीयको गुनासो छ । ढोलाहिटीका किराना पसल सञ्चालक मधु राइले धुवाँधुलोले गर्दा व्यवसायी संकटमा परेको मात्र नभई श्वासप्रश्वासमा समेत असर परेको बताइन् । ‘खनेर महिनौँसम्म बेवास्ता गर्दा अनावश्यक दुख पाइयो,’ उनले भनिन् ।महानगरपालिकाका पूर्वाधार निर्माण महाशाखाका प्रमुख प्रदीप पौडेलले आफूहरूले समयमा काम सम्पन्न गरे पनि डिभिजन सडक कार्यालयले कालोपत्र गर्न ढिलाइ गरेको आरोप लगाए । डिभिजन सडक कार्यालय ललितपुरका प्रमुख गोपाल प्रसाद खकुरेलले भने ललितपुर महानगरपालिकाले सुरुमा कालोपत्र आफै गर्ने भनी भत्काएर त्यसै छोडेको र पछि मात्र आफूहरूलाई कालोपत्र गर्न दिएको बताए । ‘पानी नपरेमा अब केही दिनमा कालोपत्र गरिसक्छौँ,’ उनले भने ।ललितपुर महानगरपालिका–१५ वडास्थित सप्तपाताल पोखरी १५ रोपनी र पले स्वाँ पोखरी ३० रोपनीमा फैलिएको छ । अस्तित्व गुमिसकेको सप्तपाताल पोखरीको पुरानै शैलीमा फर्काउन स्थानीय पूर्ण स्थापितलगायतले डेढ दशक लामो कानुनी लडेका थिए ।"
कार्यपालिका सञ्चालन गर्न मेयर शाह र उपमेयर डंगोलबीच सहमति,"काठमाडौँ — काठमाडौं महानगरपालिकाका मेयर बालेन्द्र शाह र उमेयर सुनिता डंगोलबीच कार्यपालिका बैठक सञ्चालन गर्ने सहमति भएको छ ।बुधबार मेयर शाह, उपमेयर डंगोलसहित वडा १५, १७ र ३२ का अध्यक्षसहित बसेको बैठकले उक्त सहमति गरेको हो ।महानगरका प्रवक्ता एवं वडा १७ का अध्यक्ष नवीन मानन्धरले छिटै कार्यपालिका बस्ने गरी सहमति भएको जानकारी दिए ।‘मेयरसँग कार्यपालिका सञ्चालन र नगर सभा सञ्चालन गर्ने भनेर सहमति भएको छ,’ उनले भने, ‘हाम्रो पहिलेदेखि कै एजेन्डामाथि मेयरसँग बैठक गरेका हौं । अब छिट्टै कार्यपालिका बैठक बस्छ ।’"
डीएसपी भन्दै ठगी गरेको अभियोगमा पक्राउ,"काठमाडौँ — नेपाल प्रहरीको प्रहरी नायब उपरीक्षक (डीएसपी) हुँ भन्दै ६ लाख रुपैयाँ ठगी गरेको अभियोगमा दुईजना पक्राउ परेका छन् ।पक्राउ पर्नेमा काभ्रेपलाञ्चोकको चौरी देउराली–८ बस्ने ४५ वर्षीय ज्ञानबहादुर लामा भन्ने ज्ञानु तामाङ तथा सुनसरीको इटहरी उपमहानगरपालिका–४ पाँचघरे घर भई हाल कलंकी बस्ने ४२ वर्षीय रेवती ओझा रहेका जिल्ला प्रहरी परिसर काठमाडौंका प्रवक्ता प्रहरी उपरीक्षक अपिलराज बोहराले जानकारी दिए ।'नेपाल प्रहरीको डीएसपी रहेको बताई प्रहरी हिरासतमा रहेको मानिसको मुद्दा मिलाइदिने भनेर रु छ लाख ठगी गरेको भन्ने निवेदनका आधारमा अनुसन्धान गर्ने क्रममा निजहरुलाई पक्राउ गरिएको हो,' उनले भने ।पक्राउ परेकामध्ये ज्ञानबहादुर २०७० फागुन २० गते हातहतियार तथा खरखजाना सम्बन्धी कसुरमा पाँच वर्ष जेल सजाय भुक्तान गरेको, सार्वजनिक अपराध कसुरमा र विसं २०६७ कात्तिक ४ गते जुवा सम्बन्धी कसुरमा मुद्दा चलेको देखिएको खुल्नमा आएको प्रहरीले जनाएको छ । पक्राउ परेका दुवै जनालाई काठमाडौं जिल्ला अदालतबाट पाँच दिनको म्याद थप गरी थप अनुसन्धान कार्य भइरहेको प्रवक्ता बोहराले बताए ।"
"महानगरपालिकाको केन्द्रीय कार्यालयकै पिउने पानीमा भेटियो कोलिफर्म, दुई लाख जरिवाना","काठमाडौँ — काठमाडौँ महानगरपालिकाको केन्द्रीय कार्यालयमा प्रयोग हुँदै आएको पिउने पानीमा कोलिफर्म भेटिएपछि दुई लाख रुपैयाँ जरिवाना तोकेको छ ।जरिवानासँगै कामपाले खानेपानी आपूर्तिकर्तासँगको सम्झौता पनि भङ्ग गरेको छ । कामपामा पिउने पानी आपूर्ति गरिरहेको सी एन इन्टरप्राइजेजलाई कृषि तथा पशुपन्छी विभागले पत्र पठाउँदै प्रमुख प्रशासकीय अधिकृत स्तरीय निर्णयबाट पिउने पानी सप्लाइ गर्ने सम्झौता रद्द गरिएको विभागका प्रमुख नुरनिधि न्यौपानेले जानकारी दिए । उनका अनुसार पत्रमा भनिएको छ, 'यस कार्यालयमा सप्लाइ भई आएको पिउने पानीको प्राविधिक परीक्षण गर्दा कोलिफर्म भेटियो । कामपा बजार व्यवस्थापन तथा अनुगमन ऐन २०७७ को दफा १९ आकर्षित भइ दफा ३० बमोजिम दुई लाख रुपैयाँ जरिवाना तोकिएको छ ।'"
यूके र क्यानडा पठाइदिन्छु भन्दै ठग्ने ३ जना पक्राउ,"काठमाडौँ — वैदेशिक रोजगारीमा आकर्षक तलबको प्रलोभनमा पारी युके र क्यानडा पठाइदिन्छु भन्दै रकम ठगी गरेको अभियोगमा ३ जनालाई प्रहरीले पक्राउ गरेको छ ।पक्राउ पर्नेहरूमा भक्तपुर, भक्तपुर नगरपालिका-२ बस्ने ४४ वर्षीय रवीन्द्र बासुकला, काठमाडौं महानगरपालिका-६ सरस्वतीनगर बस्ने मोरङ रतुवामाई नगरपालिका-१० घर भएका ४४ वर्षीय लक्ष्मण पराजुली र काठमाडौं महानगरपालिका-३२ नरेफाँट बस्ने धनुषा सबैला नगरपालिका-१२ घर भएका ४७ वर्षीय अरूण राज शर्मा रहेका छन् ।पक्राउ परेकामध्ये रवीन्द्रले क्यानडा पठाइदिन्छु भन्दै १ जना पीडितबाट ५ लाख ६० हजार रूपैयाँ तथा लक्ष्मण र अरूणले यूके पठाइदिन्छु भन्दै ३८ जना पीडितहरूबाट ११ करोड ६ लाख ९७ हजार रूपैयाँ लिई सम्पर्कविहीन भएको भन्ने पीडितहरूको उजुरीको आधारमा काठमाडौं उपत्यका अपराध अनुसन्धान कार्यालय टेकुबाट खटिएको प्रहरीले रवीन्द्रलाई भक्तपुर नगरपालिका-२ ब्यासीबाट सोमबार तथा लक्ष्मण र अरूणलाई काठमाडौं महानगरपालिका-३२ नरेफाँटबाट आइतबार पक्राउ गरेको हो ।उनीहरूलाई आवश्यक अनुसन्धान तथा कारबाहीका लागि वैदेशिक रोजगार विभाग ताहाचल काठमाडौं पठाइएको छ ।"
रहेनन् समाजसेवी कृृष्णलाल गोजा श्रेष्ठ,"काठमाडौँ — माओवादी केन्द्रका केन्द्रीय सल्लाहकार तथा मध्यपुरथिमिका नेता, समाजसेवी कृष्णलाल गोजा श्रेष्ठको सोमबार बिहान निधन भएको छ ।२०१८ सालदेखि वामपन्थी राजनीतिमा क्रियाशील रहेका श्रेष्ठ एकता केन्द्र र जनमोर्चा हुँदै नेकपा माओवादी केन्द्रको राजनीतिमा सक्रिय थिए। श्रेष्ठ २०३९ सालमा तत्कालीन बालकुमारी गाविसको उपाध्यक्षसमेत निर्वाचित भएका थिए । सरल र मिलनसार नेताका रुपमा चिनिएका श्रेष्ठले यसक्षेत्रमा सामाजिक कार्यहरूको नेतृत्व गर्दै आएका थिए।उनको सोमबारै मध्यपुरथिमिको दक्षिणबाराहीमा अन्त्येष्टि गरिएको छ। उनलाई माओवादी केन्द्रका उपाध्यक्ष नारायणकाजी श्रेष्ठ, महासचिव देव गुरुङ लगायत नेताहरूले अन्तिम श्रद्धाञ्जली दिए।भूमि ब्यवस्था आयोगको पूर्वजिल्ला सदस्यसमेत रहेका श्रेष्ठ नेपाल भाषा संरक्षणको क्षेत्रमा समेत सक्रिय थिए। उनी राष्ट्रिय विभूति शंखधर साख्वाः प्रतिष्ठानका समेत संस्थापक सदस्य हुन् । मृतक श्रेष्ठका दुई छोरा र दुई छोरी छन्।"
‘डग मदर’ देउलाको १० औं स्मृति दिवसमा दीप प्रज्वलन,"काठमाडौँ — 'कुकुरकी आमा' का नामले प्रख्यात ज्ञानी देउलाको १० औं पुण्य तिथिका अवसरमा शनिबार साँझ कमलादीस्थित गणेश मन्दिर क्षेत्रमा दीप प्रज्वलन गरिएको छ ।दीप प्रज्वलन कार्यक्रममा देउलाको परिवार, आफन्तजनका साथै सामाजिक क्षेत्रमा सक्रिय विभिन्न संस्थाका प्रतिनिधिहरुको समेत उपस्थिति रहेको थियो । उनीहरुले ज्ञानीको करुणामय जीवनको स्मरण गर्दै श्रद्धापूर्वक उनको सम्झना गरेका थिए ।अहिलेको अवस्थामा सामुदायिक र अलपत्र कुकुरहरुको स्याहार सुसारमा धेरै संघ संस्था खुलेपनि व्यक्तिगत रुपमा सामुदायिक कुकुरको स्याहार सुसार गर्नेमध्ये ज्ञानी देउला पहिलो रहेको परिवारको दाबी छ ।कमलादी गणेशथान मन्दिर नजिकै बस्ने देउलाले बेसहारा कुकुरहरूको माया, स्याहार र संरक्षण गर्दै आएकी थिइन् । कुकुरलाई सन्तानझैं माया गर्ने उनले कहिले चोट लागेका त कहिले फ्याँकिएका कुकुरहरूलाई बचाउँथिन् । उनीहरूको खाना, बास, र औषधिसमेतको व्यवस्था गर्दै आइरहेकी थिइन् ।आर्थिक अभाव, टहराको समस्याजस्ता चुनौतीबीच पनि उनले आफ्नो करुणामय जीवनलाई कुकुरहरूको सेवामा समर्पण गरेकी थिइन् ।"
मेयर बालेनले अझै बोलाएनन् कार्यपालिका बैठक,"काठमाडौँ — काठमाडौं महानगरपालिकाको कार्यपालिका बैठक राख्न अनुरोध गर्दै कार्यपालिका सदस्यहरूले मेयर बालेन्द्र शाह (बालेन) लाई गत जेठ १२ मा पत्र बुझाएका थिए । जेठ १९ मा कार्यपालिकाको बैठक राख्ने तयारी थियो तर त्यो पनि हुन नसकेको प्रवक्ता नविन मानन्धरले बताए । साथै मेयर बालेनले बैठक कहिले बस्ने केही भनेका छैनन् ।स्थानीय सरकार सञ्चालन ऐन, २०७४ अनुसार स्थानीय तहले असारको १० गतेभित्र बजेट पेस गरिसक्नुपर्ने छ । तर काठमाडौं महानगरको भने गएको छ महिनादेखि कार्यपालिकाको बैठक बस्न सकेको छैन । यस्तो अवस्थामा सबै कार्यपालिका सदस्यहरू कार्यपालिकाको बैठक कुरिरहेका छन् ।‘हामी कार्यपालिकाको पर्खाइमा छौं । अहिलेसम्म यसमा जाने बाटो खोलेको अवस्था छैन,’ उनले भने, ‘बैठकका लागि लिखित पत्र दिइसकेपछि मेयरसापले हामीलाई बोलाउनुपर्ने हो । अब पर्खिनु नै पर्‍यो ।’महानगरका निर्वाचित सबै जनप्रतिनिधिहरू नै कार्यपालिकाको सदस्य हुन् । बैठकको अध्यक्षता मेयरले गर्छन् । साथै बैठक बोलाउने अधिकार पनि मेयरमा नै छ । महानगरका कांग्रेसबाट निर्वाचित जनप्रतिनिधिले २०८१ चैत १० मेयर बालेनलाई भेटेर नै कार्यपालिका बैठक माग गरेका थिए ।‘यो दोस्रो लिखित भइसक्यो । बैठक बोलाउने काम मेयरसाप कै हो,’ उनले भने, ‘अब बैठक बोलाउनुका लागि प्रमुख प्रशासकीय अधिकृतलाई जिम्मा दिने हो वा के गर्ने यो कुरा उहाँलाई नै थाहै होला ।’ तर आगामी आर्थिक वर्षको योजना पेस गर्नुपर्ने र महानगरभित्रका समस्या समाधान गर्नलाई कार्यपालिका बैठक बोलाउनुपर्ने सबै सदस्यहरूको धारणा रहेको उनले बताए ।यसैगरी महानगर वडा १५ का अध्यक्ष ईश्वरमान डंगोलले नागरिकको आवश्यकतालाई सम्बोधन गर्नुपर्ने भएकाले कार्यपालिका बैठक छिटो बस्नुपर्ने बताए । ‘मेयरज्यूको अध्यक्षतामा बैठक बस्नुपर्ने हो । हामीले निवेदन दिएका हौं,’ उनले भने, ‘अब छलफल भइरहेको छ । सायद छिट्टै बस्छ ।’जनप्रतिनिधि निर्वाचित भएर आएको र रोकिएका कुरा पनि कार्यपालिकाले खुला गर्ने भएकाले बैठक चाँडो राख्नुपर्ने उनको भनाइ छ । ‘हामीबीच यो भयो त्यो भयो भनेर हुँदैन,’ डंगोलले भने, ‘सबैको आवश्यकता सम्बोधन गर्ने माध्यम नै कार्यपालिका बैठक हो ।’महानगरको २०८१ पुस १४ मा नगर सभाको १६औं अधिवेशन बसेको थियो भने २०८१ मंसिर २३ मा ३७औं नगर कार्यपालिका बैठक बसेको थियो । त्यसयता महानगरको सभा तथा कार्यपालिका बैठक बस्न सकेको छैन ।स्थानीय सरकार सञ्चालन ऐनले कार्यपालिकाको बैठक कम्तीमा महिनाको एक पटक बस्ने व्यवस्था गरेको छ । यसैगरी महानगरले कार्यपालिका बैठक सञ्चालनका लागि ‘काठमाडौं महानगरपालिका, नगरसभा सञ्चालन कार्यविधि, २०७४’ तयार पारेको छ । कार्यविधिअनुसार सभाको अधिवेशन चालु नगरेको वा बैठक स्थगित भएको अवस्थामा बैठक बोलाउन उयपुक्त छ भनी सभाको सम्पूर्ण सदस्य संख्याको एक चौथाई सदस्यहरुको लिखित अनुरोध गरेमा अध्यक्षले त्यस्तो बैठक बस्ने मिति र स्थान तोक्नेछ । त्यसरी तोकिएको मिति, समय र स्थानमा सभाको अधिवेशन बस्ने उल्लेख छ । तर मेयर बालेनले अहिलेसम्म कार्यपालिकाको बैठक कहिले बस्ने भन्ने जानकारी कार्यपालिका सदस्यलाई दिएका छैनन् । ‘नियम कानुनअनुसार बैठक राख्नै पर्छ,’ वडा अध्यक्ष डंगोलले भने, ‘बैठक बस्नैपर्छ भन्ने कुरामा हामी विश्वस्त छौं ।’एकातिर महानगरको कार्यपालिका बैठक बस्न सकेको छैन । अर्कोतिर भने महानगरको आर्थिक वर्ष २०८०/८१ को बजेटको प्रगति पनि सन्तोष जनक छैन । महानगरले यस आर्थिक वर्षका लागि २४ अर्ब ९० करोड ६३ लाख रुपैयाँ बजेट विनियोजन गरेको छ । तर साउनदेखि वैशाखसम्ममा कूल बजेटको ३२ प्रतिशत मात्र खर्च हुन सकेको छ ।महानगरको प्रमुख प्रशासकीय अधिकृत करिब ३ महिनाभन्दा बढी उपस्थिति नहुँदा सबै आर्थिक क्रियाकलाप बन्द भएको थियो । जसको असर महानगरको बजेट खर्चमा देखिएको छ ।"
वातावरण संरक्षण गर्ने जिम्मेवारी सबैकाे साझा दायित्व : सिंह,"काठमाडौँ — उपप्रधान एवं सहरी विकासमन्त्री प्रकाशमान सिंहले वातावरण संरक्षण गर्ने जिम्मेवारी सबैकाे साझा दायित्व भएकाे बताएका छन् ।काठमाडौं उपत्यका विकास प्राधिकरणले शुक्रबार गाेकर्णेश्वर ५, बागमती करिडाेरमा आयाेजना गरेकाे वृक्षरोपण कार्यक्रममा बाेल्दै उनले वातावरण संरक्षणमा सबैकाे भूमिका महत्वपूर्ण हुने बताएका हुन् ।बागमतीलाई सफा र स्वच्छ बगाउन आफूले मन्त्रालय सम्हालेकाे दिनबाटै चासाे दिएकाे भन्दै उनले बाग्मतीसहित उपत्यकाका विष्णुमति, धाेविखाेला लगायतका सबै नदिलाई ढलमुक्त बनाउने गरी काम भइरहेकाे बताए ।'नीतिगत रूपमा गर्नुपर्ने काम सरकााले गर्छ । तर, वृक्षराेपण गरेपछि रूख जाेगाउने काम अरूले गरिहाल्छन् नी भनेर हुँदैन । रूख जाेगाउन र नदीमा जथाभावी फाेहाेर मिसाउन नदिन स्थानीय समुदायले चासाे राख्नुपर्छ,' उनले भने ।अहिलेकाे बजेटले पनि उपत्यका नदि स्वच्छ बनाउन र करिडाेर सडक स्तराेन्नती गर्न बजेटमा प्राथमिकता दिएकाे जानकारी दिए । शहरी विकास मन्त्रालयले बागमतीसहित उपत्यकाका नदि स्वच्छ बनाउन ३ अर्ब ४२ कराेड विनियाेजन गरेकाे छ ।"
"काठमाडौंको तारकेश्वरमा माइक्रो बस दुर्घटना, ८ जना घाइते","काठमाडौँ — काभ्रेको बनेपाबाट काठमाडौंको तारकेश्वर नगरपालिका–३, तीनपिप्लेस्थित भुवनेश्वरी मन्दिर घुम्न आएका यात्रु सवार माईक्रो बस दुर्घटना हुँदा ८ जना यात्रु घाइते भएका छन् ।बा १ ज ८६८५ नम्बरको माइक्रो उकालोमा ब्रेक फेल भई सडकबाट करिब १० मिटर तल खसेको जिल्ला प्रहरी परिसर काठमाडौंका सूचना अधिकारी प्रहरी उपरीक्षक अपीलराज बोहराले जानकारी दिए । घाइतेहरूलाई तत्काल उद्धार गरी मेगा ग्रिनसिटी अस्पतालमा उपचारका लागि लगिएको बोहराले जानकारी दिए । घाइतेहरू सबैको अवस्था सामान्य रहेको जनाइएको छ ।घाइते हुनेहरूमा काभ्रे बनेपा नगरपालिका–१० का सुनिता खड्का, शारदा रावत, अनिता थापा, कान्छी खड्का, रामशोभा थापा, शान्ता खत्री, पार्वती काफ्ले र लक्ष्मी खड्का रहेका छन् । उनीहरूमा हात, खुट्टा, टाउको र ओठमा सामान्य चोट लागेको छ ।दुर्घटनापछि सवारी चालक र माईक्रो बस घटनास्थलमै रहेका छन् । सवारी निकाल्ने कार्य भइरहेको प्रहरीले जनाएको छ ।"
कीर्तिपुरको खाजाघरमा जुवा खेलिरहेका ७ जना पक्राउ,"काठमाडौँ — कीर्तिपुरस्थित एक खाजाघरमा जुवा खेलिरहेको अवस्थामा सात जना पक्राउ परेका छन् । बुधबार कीर्तिपुर नगरपालिका–५, राराहिलमा रहेको एक खाजाघरमा जुवातास खेल भइरहेको भन्ने सूचनाका आधारमा प्रहरी वृत्त कीर्तिपुरबाट खटिएको टोलीले उनीहरूलाई नियन्त्रणमा लिएको हो ।जिल्ला प्रहरी परिसर काठमाडौंका प्रहरी उपरीक्षक अपिलराज बोहराका अनुसार पक्राउ पर्नेमा कीर्तिपुर नगरपालिका–८ पाँगाका ४५ वर्षीय राजकुमार महर्जन, ५२ वर्षीय मखनलाल महर्जन, ४२ वर्षीय अरेन्द्र महर्जन, ४० वर्षीय उज्वल महर्जन, ४४ वर्षीय जितेन्द्र महर्जन, ४७ वर्षीय सुमन सिंह र ३९ वर्षीय राकेश महर्जन रहेका छन् ।उनीहरूबाट नगद दुई लाख सात हजार सात सय पैतीस रुपैयाँसहित तीन थान तासका बुक बरामद गरिएको बोहराले जानकारी दिए ।"
४५ लाख रुपैयाँबराबरको सुनसहित नागढुंगाबाट १ जना पक्राउ,"काठमाडौँ — ४५ लाख रुपैयाँबराबरको सुनसहित नागढुंगाबाट १ जना पक्राउ परेका छन् । जिल्ला प्रहरी परिसर काठमाडौंका सूचना अधिकारी एसपी अपीलराज बोहराका अनुसार बिहीबार राति नागढुंगाबाट भारत पश्चिम बंगालका ३१ वर्षीय महादेव सामन्त सुनसहित पक्राउ परेका हुन् ।चन्द्रागिरी नगरपालिका-२ नागढुंगास्थित चेकप्वाइन्टमा काँकडभिट्टाबाट काठमाडौं र्फ आउँदै गरेको बा.प्र.०३-००१ ख ३१३९ नम्बरको यात्रुवाहक बसमा प्रहरी प्रभाग नागढुंगा तथा लागूऔषध नियन्त्रण ब्युरो, शाखा कार्यालय नागढुंगाले चेक गर्न सामन्तलाई सुनसहित पक्राउ गरिएको हो ।उनलाई पैंतालीस लाख त्रिसठ्ठी हजार आठ सय छब्बीस रुपैयाँबराबरको २७४.८३ ग्राम सुनसहित नियन्त्रणमा लिई त्रिभुवन विमानस्थल भन्सार कार्यालय, गौचर पठाइएको प्रहरीले जनाएको छ ।"
वायु प्रदूषणको अवस्था हेर्न ‘ड्यासबोर्ड’ सार्वजनिक,"काठमाडौँ — काठमाडौँ महानगरपालिका क्षेत्रभित्र जडान गरिएका वायु प्रदूषण मापनयन्त्रले प्रदान गरेको तथ्याङ्क हेर्न महानगरपालिकाले ‘काठमाडौँ महानगर वायु गुणस्तर निगरानी ड्यासबोर्ड’ सार्वजनिक गरेको छ ।विश्व वातावरण दिवसका अवसर पारेर बिहीबार ड्यासबोर्ड सार्वजनिक गरिएको हो । ड्यास बोर्डबाट कामपा क्षेत्रका विभिन्न १८ ठाउँमा जडान गरिएका उपकरणले देखाएको पिएम दुई दशमलव पाँच र वायु गुणस्तर सूचकाङ्कको विवरणलाई वास्तविक समयमा हेर्न सकिने कामपा वातावरण व्यवस्थापन विभागका प्रमुख सीता राईले जानकारी दिइन्।यसबाट अहिले कुन ठाउँमा वायुको गुणस्तरको अवस्था के छ भन्ने जानकारी पाउन सकिन्छ, कामपा स्वस्थ्य सहरका लागि थालेका प्रयत्नमध्ये यो एउटा महत्त्वपूर्ण प्रयास हो प्रमुख राईको भनाइ छ ।वायु गुणस्तरको अवस्थालाई विभिन्न छवटा रङले अवस्था सङ्केत गरिएको छ । जसमा हरियो रङ राम्रो अवस्थाको सङ्केत हो । पहेँलो रङ मध्यम, सुन्तला रङ बालबालिका, ज्येष्ठ नागरिक, फोक्सोमा समस्या भएका, मुटुरोग भएका जस्ता वर्गका व्यक्तिका लागि संवेदनशील अवस्था हो । रातो रङले अस्वस्थ्य अवस्थाको सङ्केत गर्छ । यो सबैका लागि अस्वस्थ्य अवस्था हो । खासगरी संवेदनशील वर्गका व्यक्तिहरू यसबाट जोगिनुपर्छ ।वैजनी रङले सबै व्यक्तिको स्वास्थ्यमा गम्भीर हुनसक्ने सङ्केत गरिएको छ । यस्तै गाढा खैरो रङ जोखिमपूर्ण अवस्था हो । यसमा सबै मानिसको स्वास्थ्यमा गम्भीर असर हुनसक्छ । खासगरी पहिले नै समस्या भएकाहरूका लागि बढी असर हुनसक्छ ।कामपा स्वास्थ्य विभागका प्रमुख दीपककुमार केसी भन्छन्, “ड्यास बोर्डबाट प्राप्त हुने तथ्याङ्कले सहरी जनस्वास्थ्य समस्या समाधानका लागि नीति, बजेट तथा कार्यक्रम तर्जुमा गर्न आधार दिनेछ ।”वायु गुणस्तर सूचकाङ्कलाई रङ सङ्केत दिएर स्वास्थ्य सावधानी सूचना बोर्ड राखिने छ । वायु प्रदूषणसम्बन्धी जनचेतनामूलक भिडियो सन्देश राख्ने ठाउँ बोर्डमा छ । यसबाट सवारी साधन प्रदूषण जाँचको प्रगति विवरण हेर्न सकिन्छ ।क्षेत्रपाटी चिकित्सालय, लैनचौर, कलङ्की चोक, बालाजु बाइसधारा उद्यान, परोपकार स्त्री तथा प्रसूति रोग अस्पताल, थापाथली, महानगर प्रहरी बलको क्षेत्रीय कार्यालय नयाँ बसपार्कमा वायु प्रदूषण मापनयन्त्र जडान गरिएका छन् ।"
राष्ट्रपति रनिङ शिल्ड : ताप्लेजुङलाई पहिलो पटक रजत पदक,"ताप्लेजुङ — १५ औं केन्द्रीय राष्ट्रपति रनिङ शिल्ड प्रतियोगिताको रजत पदकको उपाधि महेन्द्र मावि फाकुम्वाका विद्यार्थी अमिर लिम्बूले जितेका छन् । राष्ट्रपति रनिङ शिल्डमा जिल्लाले रजत पदक पहिलो पटक जितेको जिल्ला खेलकुद विकास समितिले जनाएको छ । एउटा स्वर्ण र दुई कांस्य भने यसअघि नै जितेको थियो ।मैवाखोला गाउँपालिका-५ फाकुम्वाका अमिरले एथलेटिक्सतर्फ तीन हजार मिटर दौडमा कोशी प्रदेशको प्रतिनिधित्व गर्दै रजत पदक (दोस्रो स्थान) हात पारेका हुन् ।उनले प्रतिस्पर्धीलाई तीन सेकेन्डले उछिनेका थिए । यसअघि प्रतियोगितामा सहभागी भएर आठराई त्रिवेणी गाउँपालिका-५ चागे नेसुम की चन्द्रकला लाम्गादेले पहिलो उपाधि स्वर्ण पदक जितेकी थिइन् । उनले ज्याब्लीन थ्रो र सर्टफुटमा जिल्लाबाट प्रदेश हुँदै राष्ट्रिय प्रतियोगितामा पुगेर उपाध जितेकी थिइन् । लाम्गादेले सार्क र एसियन खेल पनि खेलिन् । हाल नेपाल प्रहरीमा कार्यरत उनले जिल्लामा भित्र्याएको यो पहिलो पदक थियो ।मेरिङदेन गाउँपालिका-४ थुकिम्बाका निरज केदेमले ज्याब्लीन थ्रो र फक्ताङलुङ गाउँपालिका-३ लिंखिमका मिथुन लिम्बूले सर्टफुटमा यसअघि कांस्य पदक (तेश्रो) उपाधि हासिल गरेका थिए । अमिरले भित्र्याएको रजत पदकसँगै ताप्लेजुङले स्वर्ण, रजत र कांस्य तिनै पदक भित्र्याएको जिल्ला खेलकुद विकास समितिका अधिकृत यज्ञनिधि पौडेल बताउँछन् । मैवाखोला गाउँपालिकाका अध्यक्ष विजय वनेमले खेलकुदमा गरेको लगानीको उपलब्धि यस वर्षको रजतमा प्राप्त भएको बताए । यसवर्षको प्रतियोगिता मैवाखोला गाउँपालिकामा भएको थियो ।जिल्ला खेलकुद विकास समितिका अध्यक्ष गणेश माबो केही दिनको तयारी गर्न पाएको भए स्वर्णको आस गर्न सकिनेमा थकथकी लागेको बताउँछन् । यस पटकको प्रतियोगितामा कोशी प्रदेश स्वर्ण पदकविहीन भयो भने समग्रमा सातौं तथा अन्तिम प्रदेश बन्यो । वर्षौंपछि आएको रजत पदकले आफूहरूलाई हर्षित बनाएको र पहिलो खुसी मैवाखोला गाउँपालिका अध्यक्ष वनेमसँग साटेको गणेश बताउँछन् । यस वर्षको प्रदेश स्तरीय प्रतियोगितामा जर्सीको व्यवस्थापनि मैवाखोला गाउँपालिकाले गरिदिएको थियो ।"
नयाँ ढाँचामा क्लब विश्वकप,"वासिङ्टन — अमेरिकाका रंगशालाहरूमा शनिबार फिफा क्लब विश्वकप फुटबल २०२५ सुरु हुँदै छ । नयाँ ढाँचा र नयाँ ट्रफीको प्रतियोगिताका प्रमुख विशेषता हो, अत्यधिक धेरै नगद पुरस्कार ।विश्व फुटबल महासंघ (फिफा) ले पूर्णतः नयाँ रूप दिएको प्रतियोगितामा कुल ३२ टिमको सहभागिता रहनेछ । यसअघि प्रतियोगिताको आकार सानो थियो । विश्वकप अगाडि आयोजक अमेरिका लागि यो ठूलो प्रतियोगिता आयोजनाको अनुभव बटुल्ने अवसर बन्नेछ ।अर्को वर्ष अमेरिका, क्यानडा र मेक्सिको मिलेर विश्वकप आयोजना गर्दै छ । तर प्रतियोगितको नयाँ स्वरूप भने विवादबाट टाढा रहेको छैन । खेलाडीहरू अझ बढी खेल्नुपरेकामा चिन्तित छन् । टिकट बिक्री पनि खासै राम्रो हुन सकेको छैन, त्यसैले फिफाले त्यसको मूल्य पनि घटाएको छ । टिकटको मूल्य निर्धारण गर्न फिफाले नयाँ मोडल नै अगाडि सारेको छ ।प्रतियोगिताको कुल पुरस्कार राशि नै एक अर्ब डलर रहेको छ । सहभागी सबै टिमले त्यसबाट केही न केही पाउने छन् । विजेता टिमको भागमा पर्नेछ १२ करोड ५० लाख डलर । यसअघि प्रतियोगिताका पुरानो संस्करण निकै कम चर्चाबीच चल्ने गरेको थियो । प्रत्येक महादेशका च्याम्पियनसँगै ६–७ टिमले मात्र भाग लिने गरेका थिए । यो वार्षिक रूपमा पनि आयोजना हुँदै आएको थियो ।फिफाका अध्यक्ष जियानी इन्फाटिनो आएपछि भने अब प्रतियोगिताको आकार बढेर ३२ टिममा पुगेको हो । यसमध्ये केही आफ्नो महादेशका च्याम्पियन छन् भने केही क्षेत्रीय क्लब वरीयताको शीर्षस्थानमा रहेका टिम छन् । विजेतालाई प्रदान गरिने ट्रफीलाई पनि पूर्णतः नयाँ स्वरूप प्रदान गरिएको छ । अबदेखि यो प्रत्येक चार वर्षमा आयोजना हुनेछ । त्यसको अर्थ हो, फिफा यसलाई ठूलो प्रतियोगिताको रूप दिँदै छ ।यसपल्ट कुल ६३ खेल हुनेछ । ती खेल अमेरिकाका विभिन्न ११ सहरमा हुनेछन् । शनिबार हुने पहिलो खेलमा इन्टर मिलान र अल अहली एफसी भिड्ने छन् । यो खेल हुनेछ, मियामी गार्डेनको हार्डरक स्टेडियममा । फाइनल जुलाई १३ मा हुनेछ । उपाधिको भिडन्त इस्ट रडरफोर्डमा हुनेछ । मूल प्रश्न के छ भने यसपल्टको प्रतियोगितामा बलियो टिम कुन कुन छन् त ?यसको स्वाभाविक उत्तर हो, उपाधि जित्नका लागि युरोपकै टिम बलिया प्रत्याशी छन् । यो प्रतियोगिताका पछिल्ला २० संस्करणमध्ये युरोपबाट १६ विजेता निस्केको छ । अझ पछिल्ला ११ संस्करणमा युरोपका टिम लगातार विजयी छ । यसपल्ट युरोपका प्रतिनिधित्व गरेर खेल्ने ठूलो क्लब हुन्, पेरिस सेन्ट जर्मेन (पीएसजी), एट्लेटिको म्याड्रिड, युभेन्ट्स, म्यानचेस्टर सिटी, चेल्सी, बायर्न म्युनिक, इन्टर मिलान ।"
चर्को आलोचनाबीच टेस्ट च्याम्पियनसिप,"काठमाडौँ — लर्डसमा अहिले विश्व टेस्ट च्याम्पियनसिप क्रिकेटको फाइनल भइरहेको छ । डिफेन्डिङ च्याम्पियन अस्ट्रेलिया र दक्षिण अफ्रिका उपाधिका लागि भिड्दै छन् । तर, सबैको ध्यान खेलमा भन्दा प्रतियोगिताको ढाँचाको आलोचना गर्नमा बितिरहेको छ ।विजडनलाई क्रिकेटको बाइबल मानिन्छ । यसैका सम्पादक लरेन्स बुथले प्रतियोगिताको चर्को आलोचनामात्र गरेका छैनन्, यो प्रतियोगिताको स्वरुप नै गलत भएको आरोप लगाएका छन् ।उनका अनुसार प्रतियोगिताको आयोजना जसरी भएको छ, त्यसमा गम्भीर त्रुटि मात्रै छ । इंग्ल्यान्डका पूर्वकप्तान माइकल आर्थटनलाई पनि प्रतियोगिताको स्वरूपमा चित्त बुझेको छैन । उनले यसको व्याख्या गर्न प्रयोग गरेको शब्द हो, झुट प्रतिस्पर्धा । विश्व क्रिकेटको अहिलेको सबैभन्दा ठूलो समस्या भन्नु नै भारत र पाकिस्तानबीचको राजनीतिक तनाव र खराब सम्बन्ध रहेको छ । यसकै गम्भीर असर टेस्ट क्रिकेटमा पनि परिरहेको छ ।विश्व क्रिकेटका दुई ठूला देश भारत र पाकिस्तानले सन् २००७ यता एकअर्काविरुद्ध टेस्ट क्रिकेट खेलेका छैनन् । टेस्ट खेल्ने ९ टिममध्ये प्रतियोगिताको फाइनल प्रवेशका लागि सबैले सबैसँग खेल्नुपर्ने नियम नै छैन । त्यतिमात्र नभएर सबैले टिमले समान खेल खेल्नुपर्ने नियम त झन छँदै छैन । नत्र लिग चरणको सबैभन्दा ठूलो नियम भनेकै सबैले सबैसँग खेल्नुमात्र होइन, सबैले समान संख्याको खेल खेल्नुपर्ने पनि हुन्छ ।सहभागी हुने देशलाई के छुट दिएको छ भने प्रतियोगिताको दुई वर्ष लामो चक्रमा कसले कति संख्यामा टेस्ट खेल्ने हो, त्यो उसैले निर्धारण गरे हुन्छ । विजडनका सम्पादक मान्छन्, यो दुई वर्षको चक्र नै ठीक छैन । हुनुपर्ने त चार वर्षको चक्र हो । यतिबेलासम्म अंकतालिकाको शीर्ष दुईमा रहने टिमबीच फाइनल खेलाउनु ठीक हुनेछ । अझ उनी यो चार वर्षको चक्रमा प्रत्येक टिमले अर्को टिमसँग घर र बाहिर समान संख्यामा खेल्नुपर्ने मान्छन् ।अझ यस्तो सिरिज कम्तीमा तीन वटा हुनुपर्ने उनको तर्क छ । अहिले भने फाइनल पुग्ने दुई टिमको निर्णयका लागि प्रतिशतको आधार लिइने गरिन्छ, जसमा कसले कति प्रतिशत अंक जितबाट प्राप्त गर्‍यो भन्ने हुन्छ । अहिलेको चक्रमा फाइनल पुगेको दक्षिण अफ्रिकाले १२ टेस्ट मात्रै खेलेको छ । त्यो पनि सबै दुई टेस्टको सिरिज मात्रै ।इंग्ल्यान्डले भने यसबीच २२ टेस्ट खेलेको छ । अझ रमाइलो के छ भने दक्षिण अफ्रिकाले यसबीचको समयमा न अस्ट्रेलियाविरुद्ध खेल्नुपरेको छ न त इंग्ल्यान्डविरुद्ध । सबैभन्दा ठूलो समस्या त सन् २०२४ मा न्युजिल्यान्डमा टेस्ट खेल्न निस्केको दक्षिण अफ्रिकी टिमलाई लिएर छ । त्यतिबेला दक्षिण अफ्रिकाले आफ्नो दोस्रो रोजाइका खेलाडीलाई न्युजिल्यान्ड पठाएको थियो । त्यो सिरिजमा टोलीले नराम्रो हार पनि बेहोर्‍यो ।त्यतिबेला दक्षिण अफ्रिकामा आफ्नै अलग ट्वान्टी–२० क्रिकेट प्रतियोगिता चलिरहेको थियो । टोलीका सबै राम्रा खेलाडी त्यसमै व्यस्त थिए । दक्षिण अफ्रिकाले टेस्ट क्रिकेटलाई भन्दा ट्वान्टी–२० क्रिकेटबाट पाउने आर्थिक लोभमै बढी जोड दिएको थियो । खासमा दक्षिण अफ्रिकाले सन् २०२५/०२६ का लागि घरमा कुनै टेस्ट सिरिज नै राखेको छैन । यसपल्टको फाइनल पुग्न दक्षिण अफ्रिकाले लगातार ६ टेस्ट भने जितेको थियो ।दक्षिण अफ्रिकाले सामना गरेका प्रतिद्वन्द्वी टिम सबै कमजोर भएको मान्छन्, आर्थटन । यसलाई पनि आर्थटन ठूलो महत्त्व दिन चाहँदैनन् । उनी भन्छन्, दक्षिण अफ्रिकाले यो जितको शृंखलामा गर्व नगरे हुन्छ । यसमा दक्षिण अफ्रिकी प्रशिक्षक सुक्री कोनार्ड भने विमति राख्छन् । उनका अनुसार दक्षिण अफ्रिकाले तिनै टिमलाई हराएको हो । जसले भारत, अस्ट्रेलिया र इंग्ल्यान्ड जस्ता ठूलो टिमलाई हराएको थियो ।कोनार्ड भन्छन्, ‘वेस्ट इन्डिजले अस्ट्रेलियालाई उसकै घरमा हराएको हो । यस्तोमा वेस्ट इन्डिजलाई कमजोर टिम मान्नुहुन्न । न्युजिल्यान्डले पनि भारतलाई उसकै भूमिमा पराजित गरेको थियो । मलाई लाग्छ, न्युजिल्यान्ड पनि कमजोर टिम होइन । श्रीलंकाले इंग्ल्यान्ड र न्युजिल्यान्डविरुद्धको सिरिज जितेको थियो । अब श्रीलंकालाई पनि त कमजोर मान्न सकिन्न होला ।’सेतो बलको क्रिकेटमा राम्रो गर्न नसकेको दक्षिण अफ्रिकाको फाइनल पुगेपछि आलोचना भएको थियो । कोनार्डले यसकै उत्तरमा भनेका थिए, ‘हामी जसरी फाइनल पुगेका छौं, त्यसलाई लिएर मैले कहिले पनि माफी माग्ने छैन । मेरो विचारमा फाइनल पुग्ने भनेको दक्षिण अफ्रिकी क्रिकेटकै लागि सबैभन्दा ठूलो उपलब्धि हो । यसको श्रेय दक्षिण अफ्रिकी टिमलाई दिनुपर्छ ।’विश्व क्रिकेटमा निकै नजिकबाट संलग्न केहीले भने आफ्नो नाम नबताउने सर्तमा एएफपीलाई भनेका छन्, ‘अहिलेको स्थितिमा यो नै ठीक उपाय भन्ने नै छैन ।’ स्रोतको भनाइ थियो, ‘अहिले जसरी भारत र पाकिस्तानबीच समस्या चलिरहेको छ, त्यसको पृष्ठभूमिमा टिकेर केही पनि गर्न सकिन्न । यो स्थितिमा सबैलाई खुसी पार्न सकिने उपाय नै हुन्न । त्यस्तै विश्व क्रिकेटमा तीन ठूला टिमको एक आपसविरुद्ध पाँच टेस्टको सिरिज खेल्ने योजनाले धेरै गाह्रो हुने गर्छ । यी यस्ता टेस्ट सिरिज हुन्, जसले उनीहरूलाई अत्यधिक आर्थिक लाभ हुने गर्छ । यो तथ्य नकार्न सकिन्न ।’यी तीन ठूला टिम भनेको भारत, इंग्ल्यान्ड र अस्ट्रेलिया नै हुन् । इंग्ल्यान्डका कप्तान बेन स्टोकलाई आफ्नो टिम फाइनल नपुगेकामा पनि उत्तिकै गुनासो छ । उनी विश्व टेस्ट च्याम्पिनसिपलाई उत्तिकै अन्योलपूर्ण मान्छन् ।आफ्नो टिम फाइनल पुग्न नसकेकालाई पूर्णतः अस्वीकार्य स्थिति मान्छन् । इंग्ल्यान्डविरुद्ध सुनाइएको ओभर–रेट पेनाल्टीको निर्णयकै कारण आफ्नो फाइनल यात्रा कमजोर बनेको थियो ।सन् २०२१ र २०२३ को विश्व टेस्ट च्याम्पियनसिपको फाइनलमा भारत पुगेको थियो । तर दुवै अवसरमा पराजित रह्यो । विश्व क्रिकेटको सबैभन्दा ठूलो आर्थिक शक्ति रहेको भारतले कम्तीमा टेस्ट र ट्वान्टी–२० क्रिकेटलाई उत्तिकै महत्त्व दिएको छ । ट्वान्टी–२० क्रिकेटबाट मनग्य कमाइ गरेता पनि भारतले लामो ढाँचाको पारम्परिक क्रिकेटलाई बेवास्ता गरेको छैन । इंग्ल्यान्ड र अस्ट्रेलियामा पनि टेस्ट क्रिकेट उत्तिकै लोकप्रिय छ ।भारतीय क्रिकेट टिमका पूर्व कप्तान तथा अहिलेको विश्व क्रिकेटका सबैभन्दा ठूलो नाम विराट कोहलीले रोयल च्यालेन्जर्स बेंगलुरुका लागि इन्डियन प्रिमियर लिग उपाधि जितेयता भनेका थिए, ‘विश्व क्रिकेटमा सम्मान कमाउनु छ भने टेस्ट क्रिकेटलाई बढी महत्त्व र सम्मान दिनु । टेस्ट क्रिकेटमा सक्दो राम्रो खेल्न प्रयास गर्नु ।’ प्रश्न यही हो, के कोहलीले भनेजस्तै विश्व क्रिकेटले टेस्ट क्रिकेटलाई न्याय गर्न सकिरहेको छ त ?"
दक्षिण अफ्रिका ऐतिहासिक जितबाट ६९ रन टाढा,काठमाडौँ — एडेन मारक्रमको उत्कृष्ट शतकको मदतले दक्षिण अफ्रिका अस्ट्रेलियाविरुद्ध वर्ल्ड टेस्ट च्याम्पियनसिप फाइनलको ऐतिहासिक जित नजिक पुगेको छ ।ठूला प्रतियोगितामा पीडादायी हारको शृंखला बेहोर्दै आएको दक्षिण अफ्रिकालाई जितका लागि ६९ रनको मात्र आवश्यकता छ ।लर्डसमा शुक्रबार तेस्रो दिनको खेल समाप्त हुँदा दक्षिण अफ्रिकाले दुई विकेट गुमाएर २ सय १३ रन बनाएको छ । जितका लागि २ सय ८२ रन पछ्याइरहेको दक्षिण अफ्रिकाका लागि ओपनर मारक्रम १ सय २ रन बनाएर खेलिरहेका छन् ।कप्तान टेम्बा बभुमा ६५ रनमा नटआउट छन् । उनीहरूले १ सय ४३ रनको साझेदारी गरिसकेका छन् । दक्षिण अफ्रिकाले अन्तिम पटक कुनै उपाधि जितेको भनेको सन् १९९८ मा हो । दक्षिण अफ्रिका विश्व टेस्ट च्याम्पियन बने त्यो उसको क्रिकेटका लागि अद्धितीय उपलब्धी हुनेछ ।अस्ट्रेलिया आफ्नो दोस्रो इनिङ्समा २ सय ७ रन बनाएर अलआउट भएपछि दक्षिण अफ्रिकाले चुनौतीपूर्ण लक्ष्य पाएको हो । डिफेन्डिङ च्याम्पियन अस्ट्रेलियाका लागि त्यसमा मिचेल स्टार्कले ५८ रन बनाए र नटआउट रहे । त्यस अगाडि पहिलो इनिङ्समा अस्ट्रेलियाले २ सय १२ र दक्षिण अफ्रिकाले १ सय ३८ रन बनाएको थियो ।
१८ वर्षको कीर्तिमान उछिन्दै अनिशा,"काठमाडौँ — एथलेटिक्सको फिल्ड इभेन्टमा एकताका केशरी चौधरीले हलचल नै ल्याइन् । जुनियरदेखि सिनियरसम्म कीर्तिमानहरू एकपछि अर्को भंग गर्दै अगाडि बढिरहिन् । हाइजम्प, लङजम्प र ट्रिपलजम्पमा उनको वर्चस्व हुने गर्थ्यो । धेरै राष्ट्रिय कीर्तिमान केशरीकै नाममा छ । उनै केशरीको १८ वर्ष पुरानो कीर्तिमानलाई शुक्रबार दशरथ रंगशालामा अनिशा थारूले तोडिदिइन् ।कीर्तिमान तोडिएको इभेन्ट हो ट्रिपलजम्प । १५ औं राष्ट्रपति रनिङ सिल्ड खेलकुदमा अनिशाले ११ दशमलव २७ मिटर जम्प गर्दै नयाँ जुनियर कीर्तिमान स्थापित गरिन् । यो इभेन्टमा केशरीको नाममा १०.८० मिटरको कीर्तिमान थियो, जुन २०६४ सालमा बनाएकी थिइन् । त्यतिबेला अनिशा त जन्मेकी नै थिइनन् । अनिशा त बल्ल १६ वर्ष पुगेकी छन् ।संयोग, उनीहरूको घर भने एउटै पालिकामा पर्दछ । त्यो बाँकेको राप्ती सोनारी गाउँपालिका हो । दुवैको गाउँ भने वारिपारि छ । केशरीकै चर्चाबीच हुर्केकी अनिशाले उनकै रेकर्ड तोड्न पाउँदा आफूलाई भाग्यमानी ठानिन् ।‘गाउँमा पनि केशरी दिदीको एकदमै चर्चा हुन्थ्यो । उहाँले एकपछि अर्को कीर्तिमान बनाइरहनुहुन्थ्यो । त्यसले पनि मलाई प्रेरित गर्‍यो । आज दिदीकै कीर्तिमान भंग गर्न पाउँदा भाग्यमानी ठानेकी छु,’ अनिशाले केशरीप्रति आभारी हुँदै भनिन् ।सात कक्षा पढ्दादेखि खेलकुदतिर लागेकी अनिशाले राष्ट्रपति रनिङ सिल्ड केन्द्रस्तरमा खेलेको यो तेस्रो पटक हो । गत वर्ष नै ट्रिपलजम्पको स्वर्ण जितेकी थिइन् । रेकर्ड भने बनाउन सकिनन् । त्यसभन्दा अघिल्लो संस्करणमा रिलेमा स्वर्ण जितेर फर्केकी थिइन् । ती दुई संस्करण उनले लुम्बिनी प्रदेशबाट खेलिन् ।यसपालि उनले बागमती प्रदेशको प्रतिनिधित्व गरिन् । अनिशा राजधानीको मनमैंजुस्थित लालीगुराँस नेसनल एकेडेमीमा अध्ययन गर्छिन् । ११ सकेर १२ कक्षाको तयारीमा छिन् । त्यसले गर्दा उनले बागमतीबाट खेल्ने अवसर पाइन् ।४–४ स्वर्ण जितेका बागमती प्रदेशका अनिशा र प्रवीण रानामगर पदकका साथ ।यसपल्टको राष्ट्रपति रनिङ सिल्डमा बागमती नै टिम च्याम्पियन भयो । बागमतीले ३६ स्वर्ण, ७ रजत र ११ कांस्य जितेर सिल्ड उचाल्यो । त्यसमा एथलेटिक्सको १२ स्वर्ण, ४ रजत र ३ कांस्य समावेश छ । एथलेटिक्ससहित भलिबल, कबड्डी, कराते, उसु र तेक्वान्दो गरी ६ खेलमा सात प्रदेशका ६ सय ८६ खेलाडीले प्रतिस्पर्धा गरेका थिए ।अनिशाले ट्रिपलजम्पमात्र होइन, रिलेका दुई इभेन्टमा पनि कीर्तिमान बनाइन् । उनले ४ गुणा १०० मिटर (अनिशा, दिना गोपाली, भगवती खड्का र सुरुचि मोक्तान) र ४ गुणा ४०० मिटर (अनिशा, दिना, भगवती र अस्मिता भुजेल) मा कीर्तिमानसहित स्वर्ण जितेकी थिइन् । लङजम्पमा पनि स्वर्ण जितेकी अनिशाले ४०० मिटर दौडमा भने रजतमा सीमित भइन् । कुल ४ स्वर्ण र १ रजत जितेकी उनको अबको लक्ष्य सिनियर राष्ट्रिय कीर्तिमानतिर छ । भन्छिन्, ‘अन्तर्राष्ट्रिय खेलाडी बन्ने धोको छ । त्यसका लागि धेरै मिहिनेत त गर्नुपर्छ ।’बागमतीबाट एथलेटिक्समा सहभागी २२ खेलाडीमध्ये ९ जना त लालीगुराँस नेसनल एकेडेमीकै थिए । उनीहरूलाई प्रशिक्षण गराइरहेका प्रशिक्षकद्वय देवी बस्नेत र सीताराम चौधरी यस रनिङ सिल्डमा आफ्ना खेलाडीले एथलेटिक्समा राम्रो प्रदर्शन गरेको सुनाए । अब सिनियर इभेन्टमा पनि उनीहरूले राम्रो प्रदर्शन दिनसक्ने प्रशिक्षक बस्नेतको अपेक्षा छ । लालीगुराँसले पनि खेलकुदमा एकदमै लगानी गरिरहेको छ । विभिन्न खेलका खेलाडीलाई छात्रवृत्ति दिएर अध्ययनसँगै प्रशिक्षणमा सहभागी गराइरहेको बस्नेत बताउँछन् ।ट्रिपलजम्पमा अनिशालाई चुनौती दिएकी लुम्बिनीकी पिन्जु चौधरीले १०.३५ मिटर र कर्णालीकी सरिता शाहीले १०.१३ मिटर जम्प गरेर क्रमशः रजत र कांस्य पदक जिते । अनिशाले जस्तै बागमतीका लागि प्रवीण रानामगरले ४ स्वर्ण जिते ।उनले १००, २०० मिटर दौड, ४ गुणा १०० र ४ गुणा ४०० मिटर रिलेमा स्वर्ण जितेका हुन् । प्रवीणले १०० र रिलेका दुई इभेन्टमा राष्ट्रिय कीर्तिमान बनाएका थिए । शुक्रबार १०० मिटर रिलेमा प्रवीणसहित सन्त दराई, सुविन लामा र नीरज शाहको बागमती टिमले ४३.४ सेकेन्डको कीर्तिमान बनायो । उनीहरूले २०८० सालमा सुजल, सुदीप थारू, तुल्सीराम चौधरी र रोहित गुप्तासम्मिलित लुम्बिनीले बनाएको ४४.०० सेकेन्डको कीर्तिमान तोडेका हुन् ।यसपटक एथलेटिक्समा कुल ९ कीर्तिमान बने । प्रत्येक कीर्तिमानका लागि १० हजार पुरस्कार प्रदान गरिएको थियो । छात्र ट्रिपलजम्पमा सुदूरपश्चिमका विकास बुढाले स्वर्ण जिते । उनले १३.७३ मिटर जम्प गरे । सुदूरपश्चिमकै विक्रम नाथ दोस्रो र बागमतीका अविनाश सुनार तेस्रो भएका थिए । ३ हजार मिटर दौडमा कर्णालीका अनिल शाही विजेता भए । उनले ९ मिनेट ०८.९ सेकेन्डमा दौड पूरा गरे । कोशीका अमिर लिम्बू दोस्रो तथा लुम्बिनीका अरविन्दकुमार यादव तेस्रो बने । सोही स्पर्धाको छात्रामा सुदूरपश्चिमकी देवकी धामीले १० मिनेट ५२.९ सेकेन्डमा पूरा गर्दै स्वर्ण चुमिन् । बागमतीकी अस्मिता भुजेलले रजत र कर्णालीकी स्वस्तिका कठायतले कांस्य जिते ।छात्र २०० मिटर दौडमा प्रवीण पहिलो हुलुम्बिनीका सुभम् वमरेल दोस्रो र गण्डकीका सुदीप भण्डारी तेस्रो भए । छात्रामा बागमतीकी दिना गोपाली स्वर्ण जित्दा लुम्बिनीकी आरुषि भट्टराई दोस्रो र गण्डकीकी अनुष्का अधिकारी तेस्रो भए ।साबिक विजेता सुदूरपश्चिम दोस्रोबागमती प्रदेशले सिल्ड उचाल्दा गत संस्करणको च्याम्पियन सुदूरपश्चिम प्रदेश १४ स्वर्ण, २० रजत र १८ कांस्यसहित दोस्रो भयो । लगातार ११, १२ र १३ औं संस्करणको विजेता लुम्बिनी प्रदेशले तेस्रो स्थानमा रह्यो । लुम्बिनीले ५ स्वर्ण, १३ रजत र १५ कांस्य जितेको थियो ।गण्डकी प्रदेश ४ स्वर्ण, ११ रजत र १७ कांस्यसहित चौथो, कर्णाली प्रदेश ४ स्वर्ण, ६ रजत र १९ कांस्यसहित पाँचौं तथा मधेश प्रदेश ३ स्वर्ण, २ रजत र १० कांस्यसाथ छैटौं स्थानमा रहे । सातौं स्थानमा रहेको स्वर्णविहीन कोशी प्रदेशले ७ रजत र ८ कांस्य जित्यो ।उसुमा बागमतीले ८ स्वर्ण, २ रजत र १ कांस्य जितेको थियो । सुदूरपश्चिम दोस्रो भयो । सुदूरले ३ स्वर्ण, ७ रजत र २ कांस्य जित्यो । लुम्बिनीले १ स्वर्ण र २ कांस्य जितेर तेस्रो भयो । चार प्रदेश स्वर्णविहीन बने । तेक्वान्दोमा बागमतीले ७ स्वर्ण र ३ कांस्य जित्यो । सुदूरपश्चिम ३ स्वर्ण र ४ रजतसाथ दोस्रो भयो । तेस्रो स्थानको मधेशले १ स्वर्ण, २ रजत र ४ कांस्य जित्यो । १२ स्पर्धा रहेको तेक्वान्दोमा बाँकी १ स्वर्ण कर्णालीले जितेको थियो । कर्णालीले १ रजत र ४ कांस्य पदक थप्यो ।करातेमा पनि बागमती अगाडि रह्यो । बागमतीले ७ स्वर्ण, १ रजत र २ कांस्य जित्दै टिम च्याम्पियन भयो ।३ स्वर्ण, १ रजत र ५ कांस्यसाथ लुम्बिनी दोस्रो भयो । तेस्रो स्थानको मधेशले २ स्वर्ण र २ रजत जित्यो ।कबड्डीमा बागमतीले दोहोरो उपाधि जितेको छ । बागमती छात्रछात्रा दुवैमा च्याम्पियन बन्यो । छात्र फाइनलमा बागमतीले लुम्बिनीलाई ४४–३० स्कोरले पराजित गर्‍यो । कोशी र मधेश तेस्रो भए । छात्रा फाइनलमा बागमतीले लुम्बिनीमाथि २९–२५ को जित पायो । कर्णाली र सुदूरपश्चिम तेस्रो स्थानमा रहे ।"
प्रचण्ड कप महिला भलिबलको फाइनलमा पुलिस र एपीएफ भिड्ने,पोखरा — प्रचण्ड कप राष्ट्रिय महिला भलिबल प्रतियोगिताको फाइनलमा दुई विभागीय टोली नेपाल पुलिस क्लब र एपीएफ क्लबबीच प्रतिस्पर्धा हुने भएको छ । शुक्रबार पोखरा रंगशालास्थित कभर्डहलमा भएको दुई सेमिफाइनल खेलमा दुबै टोलीले आफ्ना प्रतिस्पर्धीलाई सोझो सेटमा पराजित गर्दै उपाधि भिडन्त पक्का गरेका हुन् ।पहिलो सेमिफाइनलमा नेपाल पुलिस क्लबले एभरेस्ट भलिबल क्लबलाई ३–० को सोझो सेटमा पाखा लगायो । खेलको सुरुआतमा केही प्रतिस्पर्धा देखिए पनि एभरेस्टले पुलिसलाई खासै चुनौती दिन सकेन । पहिलो सेटमा एक समय एभरेस्ट १०–९ को अग्रता लिन सफल भए पनि पुलिसले सेट २५–१६ ले जित्यो । दोस्रो सेटमा एभरेस्ट अझ कमजोर देखियो र १३-२५ ले सेट गुमायो । अन्तिम सेटमा पनि पुलिसको एकल दबदबा रह्यो र २५–११ को नतिजासहित सजिलै फाइनलमा स्थान बनायो ।दोस्रो सेमिफाइनलमा एपीएफ क्लबले न्यु डायमन्ड युथ स्पोर्ट्स क्लबलाई पनि ३–० को सोझो सेटमा हराउँदै फाइनल यात्रा तय गर्‍यो । एपीएफले पहिलो सेट २५–१७ ले सहजै जितेको थियो । दोस्रो सेटमा न्यु डायमन्डले प्रतिस्पर्धा गरे पनि एपीएफले २६–२४ ले बाजी मार्‍यो । तेस्रो तथा अन्तिम सेटमा भने एपीएफले न्यु डायमन्डलाई कुनै मौका नदिई २५–१९ ले सेट जित्दै उपाधि भिडन्त पक्का गर्‍यो ।न्यु डायमन्डले समूह चरणमा गण्डकी प्रदेश र एभरेस्ट क्लबलाई सोझो सेटमा हराउँदै सेमिफाइनल यात्रा तय गरेको थियो । तर निर्णायक खेलमा आफ्नो लय दोहोर्‍याउन नसक्दा प्रतियोगिताबाट बाहिरिन पुग्यो ।अब उपाधिका लागि शनिबार पुलिस र एपीएफबीच प्रतिस्पर्धा हुनेछ ।
राष्ट्रपति रनिङ सिल्डमा बागमती बन्यो नयाँ च्याम्पियन,"काठमाडौँ — बागमती प्रदेशले १५ औं केन्द्रीय राष्ट्रपति रनिङ खेलकुद प्रतियोगिताको उपाधि शुक्रबार जितेको छ । बागमती ३६ स्वर्ण, ७ रजत र ११ कांस्यसाथ ७ प्रदेश समग्रमा टिम च्याम्पियन बन्यो ।युवा तथा खेलकुद मन्त्रालयको तत्वावधान तथा राष्ट्रिय खेलकुद परिषद् (राखेप) को आयोजनामा भएको प्रतियोगितामा गत संस्करणको च्याम्पियन सुदूरपश्चिम प्रदेश दोस्रो स्थानमा सीमित भयो । सुदूरपश्चिमले १४ स्वर्ण, २० रजत र १८ कांस्य हात पार्‍यो । ११, १२ र १३ औं संस्करणको उपाधि विजेता लुम्बिनी प्रदेशले तेस्रो स्थानमा रह्यो । लुम्बिनीले ५ स्वर्ण, १३ रजत र १५ कांस्य जित्यो ।गण्डकी प्रदेश ४ स्वर्ण, ११ रजत र १७ कांस्य साथ चौथो, कर्णाली प्रदेश ४ स्वर्ण, ६ रजत र १९ कांस्यसाथ पााचौं तथा मधेश प्रदेश ३ स्वर्ण, २ रजत र १० कांस्यसाथ छैटौं स्थानमा रहे । सातौं स्थानमा रहेको स्वर्णविहीन कोशी प्रदेशले ७ रजत र ८ कांस्य जित्यो ।प्रतियोगितामा एथलेटिक्स, भलिबल, कबड्डी, कराते, उसु र तेक्वान्दो गरी ६ खेलमा प्रतिस्पर्धा भएको थियो ।तीनदिने प्रतियोगितामा ६ सय ८६ खेलाडीले ६६ स्वर्ण, ६६ रजत र ९८ कांस्य पदकका लागि प्रतिस्पर्धा गरेका थिए । प्रतियोगितामा एथलेटिक्समा ९ जुनियर राष्ट्रिय कीर्तिमान बने । प्रत्येक कीर्तिमानका लागि १० हजार पुरस्कार प्रदान गरिएको थियो । समावेश ६ वटै खेलको हरेक पदकका कुल १२ लाख नगद पुरस्कार वितरण गरिएको थियो ।एथलेटिक्स : बागमतीलाई १२ स्वर्णएथलेटिक्समा बागमती टिम च्याम्पियन बन्यो । बागमतीले १२ स्वर्ण, ४ रजत र ३ कांस्य जित्यो । त्यसमा बागमतीका लागि अनिशा थारु र प्रवीण राना मगरले ४–४ स्वर्ण पदक जितेका थिए ।प्रवीणले १ सय मिटर दौड, २ सय मिटर दौड, ४ गुणा १ सय र ४ गुणा ४ सय मिटर रिलेमा स्वर्ण जिते । अनिशा लङजम्प, ट्रिपलजम्प, ४ गुणा १ सय र ४ गुणा ४ सय मिटर रिलेमा पहिलो भइन् । अनिशाले ४ सय मिटर दौडमा थप १ रजत पनि हात पारिन् ।सुदूरपश्चिम समान ७–७ स्वर्ण, रजत र कांस्यसाथ दोस्रो भयो । तेस्रो स्थानको गण्डकीले ३ स्वर्ण, ५ रजत र ६ कांस्य हात पार्‍यो ।कर्णालीले ३ स्वर्ण, २ रजत र ५ कांस्य तथा लुम्बिनीले १ स्वर्ण, ५ रजत र ५ कांस्य हात पार्‍यो । स्वर्णविहीन कोशीले ३ रजत जित्दा मधेश पदकविहीन रह्यो ।उसुमा बागमतीलाई ८ स्वर्णराष्ट्रपति रनिङ खेलकुदअन्तर्गत उसुमा बागमती ८ स्वर्णसहित टिम च्याम्पियन बनेको छ । बागमतीले थप २ रजत र १ कांस्य पनि जित्यो ।त्रिपुरेश्वरस्थित राखेपको सेमी कभर्डहलमा भएको उसुमा सुदूरपश्चिम दोश्रो भयो । सुदूरपश्चिमले ३ स्वर्ण, ७ रजत र २ कांस्य हात पार्‍यो । तेश्रो भएको लुम्बिनीले १ स्वर्ण र २ कांस्य प्राप्त गर्‍यो । १२ स्पर्धा समावेश उसुमा बााकी ४ प्रदेश स्वर्णविहीन बने । अन्तिम दिन ८ स्वर्णको टुंगो लाग्यो । थाइची छ्वानको छात्रमा ६.४८ अंकसाथ एनेक्स महर्जन तथा छात्रामा ६.७९ अंकसाथ सेरिना पराजुलीले स्वर्ण चुमे । दुवै बागमतीका हुन् ।सान्सौंको पुरुष ४२ केजीमा लुम्बिनीका प्रदीप विष्ट, ४५ केजीमा बागमतीका रोशन थापा मगर र ४८ केजीमा सुदूरपश्चिमका सुशान्त चौधरी पहिलो भए । महिला ४२ केजीमा सुदूरपश्चिमकी दीक्षा साउद, ४५ केजीमा सिर्जना बिक र ४८ केजीमा बागमतीकी अनु मोक्तान विजेता भए ।तेक्वान्दोमा बागमतीको बर्चस्वतेक्वान्दोमा बामगती च्याम्पियन भयो । बागमतीले ७ स्वर्ण र ३ कांस्य हात पार्‍यो । सातदोबाटोस्थित तेक्वान्दो हलमा भएको प्रतियोगितामा सुदूरपश्चिम ३ स्वर्ण र ४ रजतसाथ दोस्रो भयो । तेस्रो स्थानको मधेशले १ स्वर्ण, २ रजत र ४ कांस्य हात पार्‍यो । १२ स्पर्धा रहेको तेक्वान्दोमा बाँकी १ स्वर्ण कर्णालीले आफ्नो पक्ष पार्‍यो । कर्णालीले १ रजत र ४ कांस्य थप्यो ।शुक्रबार छात्र ५९ केजीमुनि किरण लामा र छात्रा ५२ केजीमुनि समिक्षा लिम्बूले बागमतीलाई स्वर्ण दिलाए । फाइनलमा किरणले लुम्बिनीका गणेश बिक र समिक्षाले लुम्बिनीकै निर्जला महतोलाई पराजित गरे ।करातेमा पनि बागमती अगाडिकरातेमा पनि बागमती नै च्याम्पियन बन्यो । बागमतीले ७ स्वर्ण, १ रजत र २ कांस्य जित्दै टिम च्याम्पियनको उपाधि चुम्यो । सातदोबाटोस्थित कराते हलमा भएको प्रतियोगितामा ३ स्वर्ण, १ रजत र ५ कांस्यसाथ लुम्बिनी दोस्रो भयो । तेस्रो स्थानको मधेशले २ स्वर्ण र २ रजत हात पार्‍यो । १२ स्पर्धामा प्रतिस्पर्धा भएको थियो ।कबड्डीमा बागमतीलाई दोहोरो उपाधिराष्ट्रपति रनिङ खेलकुदअन्तर्गत कबड्डीमा बागमतीले दोहोरो उपाधि जितेको छ । बागमती छात्र/छात्रा दुवैमा च्याम्पियन बन्यो ।लैनचौरस्थित राष्ट्रिय टेबलटेनिस प्रशिक्षण केन्द्रमा भएको छात्र फाइनलमा बागमतीले लुम्बिनीलाई ४४–३० ले पराजित गर्‍यो । कोशी र मधेश तेस्रो भए ।छात्राको उपाधि भिडन्तमा पनि बागमतीले लुम्बिनीलाई २९–२५ ले हरायो । कर्णाली र सुदूरपश्चिम तेस्रो स्थानमा रहे ।"
महिला स्क्वास फाइनलमा विपना र स्वस्थानी,"काठमाडौँ — नेपालका नम्बर एक स्क्वास खेलाडी विपना ब्लोन र नम्बर दुई स्वस्थानी श्रेष्ठबीच १३ औं एनएसआरए राष्ट्रिय स्क्वास प्रतियोगताको महिला एकलमा प्रतिस्पर्धा हुने भएको छ ।नेपाल स्क्वास र्‍याकेट्स संघको आयोजनामा भएको प्रतियोगिताको सेमिफाइनलमा बागमती प्रदेशकी विपनाले गण्डकी प्रदेशकी समिक्षा श्रेष्ठलाई ११–०, ११–४, ११–३ र स्वस्थानीले अस्मिता नगरकोटीलाई ११–३, ११–५, ११–४ ले हराए । यसअघि क्वाटरफाइनलमा विपनाले डोल्मा लामालाई ११–४, ११–५, ११–१ र स्वस्थानीले रनशा महर्जनलाई ११–५, ११–३, १२–१० ले, अस्मिता नगरकोटीले साक्षी सुनुवारलाई ११–५, ११–७, ११–६ र समिक्षाले नियुक्ति श्रेष्ठलाई ७–११, ६–११, ११–९, ११–५, १३–११ ले हराएका थिए ।पुरुष एकल फाइनलमा नेपालका नम्बर अरहान्त केशर सिंह पुगेका छन् । बागमतीका अरहान्तले सेमिफाइनलमा नैनबहादुर मगरलाई ११–२, ११–३, ११–४ ले हराए । त्यसअघि उनले हेलिस श्रेष्ठलाई ११–६, ११–५, ११–५ र नैनबहादुरले जान जिसीलाई ११–४, ११–४ र ११–४ ले पराजित गरेका थिए । अरहान्तले फाइनलमा दीपक थापा वा पासाङ ब्लोनमध्ये एकविरुद्ध खेल्नेछन् । क्वाटरफाइनलमा दीपकले आभन श्रेष्ठलाई ११–३, ११–४, ११–७ ले, पासाङले सूर्यकुमार राईलाई ११–५ ११–९, ११–८ ले हराएका थिए ।"
निब्स र लालीगुराँस नेसनल क्वाटरफाइनलमा,"काठमाडौँ — आयोजक नेसनल आइडियल स्कुल (निब्स) दोस्रो निब्स एसईई कप थ्री बाइ थ्री बास्केटबल प्रतियोगिताको गर्ल्सतर्फ शुक्रबार क्वाटरफाइनल पुगेको छ ।निब्ससँगै भ्याली पब्लिक ‘ए’ र ‘बी’, लालीगुराँस नेसनल एकेडेमी, न्युटन, फेरिल्यान्ड, हिमशिला र ग्रिनल्यान्डले पनि क्वाटरफाइनलमा स्थान सुरक्षित गरे ।ब्वाइजमा भ्याली पब्लिक, क्यानभास वसन्त ऋतु, स्किब्स ‘ए’, टिम हसल, लालीगुराँस ‘ए’ र ‘बी’, फेरिल्यान्ड, हिमशिला, बीएमसीए, ग्रिनल्यान्ड, पारामाउन्ट एकेडेमी, नेसनल युनाइटेड, जेबी स्कुल, स्पोर्ट्स जोन, न्युटन तथा मञ्जरीले प्रिक्वाटरफाइनल यात्रा तय गरे ।निब्सका संस्थापक प्रिन्सिपल देवनारायण महतो र विद्यालय व्यवस्थापन समितिकी अध्यक्ष रेणु महतोले निर्णायकलाई बल हस्तान्तरण प्रतियोगिताको उद्घाटन गरे ।ब्वाइजमा २४ तथा गर्ल्समा १२ टिम टिम प्रतिस्पर्धी छन् । प्रतियोगिता शनिबार सकिनेछ ।"
काठमाडौं जिल्लाव्यापी बृहत् खेलकुद हुने,"काठमाडौँ — काठमाडौं महानगरपालिका वडा २६ को आयोजनामा काठमाडौं जिल्लाव्यापी बृहत् खेलकुद शनिबार सुरु हुने भएको छ ।प्रतियोगितामा फुटसल, टेबलटेनिस, तेक्वान्दो, कराते र क्योकुसिन कराते गरी ५ खेलको प्रतिस्पर्धा हुने संयोजक एवं वडा २६ का सदस्य प्रवेश श्रेष्ठले शुक्रबार पत्रकार सम्मेलनमा जानकारी गराए ।फुटसलमा पुरुषतर्फको मात्र खेल हुनेछ । विजेताले १ लाख ५० हजार र उपविजेताले ७५ हजार पुरस्कार प्राप्त गर्ने छन् । विधागततर्फ ३ उत्कृष्ट खेलाडीलाई जनही १० हजार पाउनेछन् । टेबलटेनिसमा ८ स्पर्धा समावेश छ । कुल पुरस्कार राशि १ लाख ६० हजार रुपैयाँ छ ।तेक्वान्दोमा पुरुष/महिलामा १०–१० विधामा भिडन्त हुनेछ । पहिलो हुने टिमले ७५ हजार, दोस्रोले ५० हजार र तेस्रोले २५ हजार प्राप्त गर्ने छन् । उत्कृष्ट पुरुष/महिला खेलाडी जनही १० हजार पाउनेछन् । हरेक स्पर्धामा शीर्ष स्थान हात पार्नेलाई क्रमशः ४ हजार, ३ हजार र २–२ हजार पुरस्कार प्रदान गरिने छ ।कुरातेमा महिला एकल काता र महिला टिम कुमेतमा खेल हुनेछ । एकल कातामा शीर्ष ३ स्थान हात पार्नेले क्रमशः ३० हजार, १५ हजार र ५–५ हजार पुरस्कार जित्ने छन् । टिम कुमितेमा विजेताले ५० हजार, दोस्रोले २५ हजार र तेस्रोले १०–१० हजार पुरस्कार हात पार्नेछन् । क्योकुसिन करातेमा पुरुषमा ५ विधामा भिडन्त हुनेछ । शीर्ष चारमा रहने क्रमशः १० हजार, ८ हजार, ६ हजार र ५ हजार पुरस्कार पाउने छन् । कुल पुरस्कार राशि ११ लाख ९० हजार रुपैयाँ रहेको छ ।फुटसल लैनचौर मैदान तथा बाँकी चार खेल पनि लैनचौरस्थित राष्ट्रिय टेबलटेनिस प्रशिक्षण केन्द्रमा खेलाइने छ । प्रतियोगितामा काठमाडौं महानगरपालिकाका सबै ३२ वडा र १० नगरपालिकाका करिब २ हजार खेलाडीको सहभागिता रहने आयोजकले जनाएको छ ।प्रतियोगिता सञ्चालन गर्न करिब ६५ लाख खर्च हुने र त्यसमा ३५ लाख आयोजक वडाले बेहोर्ने आयोजक वडा २६ का अध्यक्ष श्यामराज तिवारीले बताए । नपुग रकम विभिन्न संस्थाबाट जुटाउने आयोजकले जनाएको छ ।अध्यक्ष तिवारीले आफ्नै वडामा सबै खेलको पूर्वाधार रहेकाले प्रतियोगिता आयोजना गर्न सहज हुने बताउँदै बृहत खेलकुदमा उत्साहजनक सहभागिता रहने विश्वास व्यक्त गरे ।पाँचै खेलका लागि संयोजक पनि तोकिएको छ । तेक्वान्दोमा गौरव रजक, फुटसलमा रामबहादुर रजक, क्योकुसिन करातेमा विप्लव थापा, करातेमा सन्तोष श्रेष्ठ र टेबलटेनिसमा सुरज केसीलाई संयोजकको जिम्मेवारी दिइएको छ । असार ८ सम्म चल्ने बृहत खेलकुदको पहिलो दिन शनिबार टेबलटेनिस हुनेछ ।"
ओलम्पिक डे-२०२५ तीन दिन मनाइने,काठमाडौँ — नेपाल ओलम्पिक कमिटी र यससँग आवद्ध विभिन्न संघको आयोजनामा तीन दिन ओलम्पिक डे २०२५ मनाइने भएको छ ।कमिटीका उपाध्यक्ष तथा ओलम्पिक डे आयोजक समितिका प्रमुख अशोकरत्न वज्राचार्यको अध्यक्षतामा शुक्रबार बसेको बैठकले विभिन्न कार्यक्रम गर्ने निर्णय गरेको छ ।त्यसअनुसार जुन २१ देखि २३ सम्म तीन दिन विभिन्न कार्यक्रम आयोजना गरेर ओलम्पिक डे मनाइने भएको हो । बैठकमा विभिन्न खेल संघले आफूले आयोजना गर्ने कार्यक्रम पनि प्रस्तुत गरेका थिए । बैठकमा प्याब्सन र एन–पाब्सनका प्रतिनिधिको पनि उपस्थिति थियो । यी दुई संस्थाले पनि ओलम्पिक डेको अवसरमा विभिन्न कार्यक्रम गर्नेछन् ।कमिटीको तयारी बैठकमा कमिटीका अध्यक्ष जीवनराम श्रेष्ठ र महासचिव राजीव श्रेष्ठको पनि उपस्थिति थियो । अन्तर्राष्ट्रिय ओलम्पिक कमिटीले जुन २३ लाई ओलम्पिक डे मनाउने घोषणा गरे अनुसार विश्वभरी त्यस अवसरमा विभिन्न कार्यक्रम हुने गरेको छ । नेपालमा सन् २०११ देखि ओलम्पिक डे मनाउँदै आएको छ ।
अस्ट्रेलिया २ सय १८ रनले अगाडि,काठमाडौँ — अस्ट्रेलियाले दक्षिण अफ्रिकाविरुद्धको वर्ल्ड टेस्ट च्याम्पियनसिप फाइनलको दोस्रो दिन बिहीबार २ सय १८ रनको अग्रता लिएको छ र यो निर्णायक साबित हुन सक्नेछ । दोस्रो दिनको समाप्तिमा अस्ट्रेलियाले आफ्नो दोस्रो इनिङ्स सुरु गर्दै आठ विकेटमा १ सय ४४ रन बनाएको छ ।त्यसमा नथान लियोन एक र मिचेल स्टार्क १६ रन बनाएर खेलिरहेका छन् । स्टार्कले एलेक्स क्यारीसँग मिलेर आठौं विकेटका लागि महत्त्वपूर्ण ६१ रनको साझेदारी गरे । क्यारीले ४३ रन जोडे । त्यस अगाडि दक्षिण अफ्रिका आफ्नो पहिलो इनिङ्समा १ सय ३८ रनमै रोकिएको थियो ।प्याट कमिन्सले २८ रनमा छ विकेट लिएपछि दक्षिण अफ्रिका सस्तोमै समेटिएको थियो । डेविड बोडिनघमले ४५ र टेम्बा बभुमाले ३६ रन बनाए । बलर हाबी रहेको खेलमा दुई टिमभित्र अविश्वसनीय ढंगले २८ विकेट खसेका छन् । अस्ट्रेलियाले पहिलो इनिङ्समा २ सय १२ रन बनाएको थियो ।
राहुलले तोडे २७ वर्षको कीर्तिमान,"काठमाडौँ — लुम्बिनी प्रदेशका राहुल थारुले दशरथ रंगशालामा बिहीबार ज्याभलिन थ्रोमा २७ वर्षअघिको कीर्तिमान तोडेका छन् । उनले १५ औं केन्द्रीय राष्ट्रपति रनिङ खेलकुदमा ५७ दशमलब ४० मिटर थ्रो गर्दै कीर्तिमान रचे ।राहुलले २०५५ सालमा धीरेन्द्रजंग शाहले बनाएको ५५.५० मिटरको कीर्तिमानलाई तोडेका हुन् । जुनियर कीर्तिमानबाट खुसी बनेका राहुलको अबको लक्ष्य सिनियरको राष्ट्रिय कीर्तिमान तोड्ने छ । उनले भने, ‘यसपालि रेकर्ड बनाउने भन्ने लक्ष्यमा थिएँ, सफल पनि भएँ ।’ गत वर्ष उनी यही प्रतियोगिताको दोस्रो स्थानमा रहँदै घर फर्केका थिए ।कपिलवस्तु चन्द्रौटाका राहुल ज्याभलिनमा रमाउन थालेको चार वर्ष भयो । नेपाल आदर्श माविमा कक्षा ११ मा अध्ययनरत उनी साँझको समय गाउँकै मैदानमा ज्याभलिनसँग अभ्यस्त हुन्छन् । युट्युबलाई उनले प्रशिक्षणको साथी बनाएका छन् । थप जानकारीहरू गुरु पद्मा चौधरीसँग फोनबाट लिने गर्छन् । पद्मा पनि आफ्नो जमानाकी ज्याभलिनकी च्याम्पियन हुन् । उनकै प्रशिक्षणमा लुम्बिनीको एथलेटिक्स टोलीले प्रतियोगितामा सहभागिता जनाइरहेको छ ।प्रशिक्षक चौधरीले भनिन्, ‘जिल्लास्तरमै राम्रो गरेकाले यसपालि केन्द्रमा पनि राहुलले राम्रो गर्ने अपेक्षा थियो, सुरुकै थ्रोमै रेकर्ड बनाइहाले, एकदमै खुसी भयौं ।’ दुई वर्षअघि भने जिल्लास्तरमा पराजित भएकाले राहुल केन्द्रसम्म आउन पाएनन् । तर उनले आफ्नो प्रशिक्षणलाई भने निरन्तरता दिइरहे । भन्छन्, ‘केन्द्रमा पुगेर जुनियरको रेकर्ड बनाउँछु भन्ने सोच थियो ।’उनले आफ्नो निकट प्रतिद्वन्द्वी कर्णालीका सुशान्त नेपाली र सुदूरपश्चिमका लोकेश एडीलाई निकै पछाडि पारे । सुशान्तले ५१.१५ मिटर र लोकेशले ५०.०२ मिटर थ्रो गर्दै क्रमशः दोस्रो र तेस्रो स्थान हासिल गरेका थिए ।ज्याभलिन थ्रोमा सिनियरतर्फ ७०.३९ मिटरको राष्ट्रिय कीर्तिमान छ । यो कीर्तिमान सन् १९९९ मा नेपालमै भएको आठौं साफमा खुर्सिद अहमद खाँले बनाएका थिए । राहुल भन्छन्, ‘राष्ट्रिय कीर्तिमान स्थापित गर्ने धोको छ ।’ एथलेटिक्समा बिहीबार ज्याभलिन थ्रोसहित चार इभेन्टमा जुनियर राष्ट्रिय कीर्तिमान बन्यो । दोस्रो दिनसम्म एथलेटिक्समा ६ कीर्तिमान बनिसकेको छ ।गण्डकीकी नारायणी भण्डारीले छात्रा ८०० मिटर दौड २ मिनेट १७.९ सेकेन्डमा पूरा गर्दै कीर्तिमान बनाइन् । नारायणीले २०८१ सालमा सरिता खड्काले बनाएको २ मिनेट २८.५ सेकेन्डको कीर्तिमान तोडेकी हुन् । बागमतीकी भगवती खड्का दोस्रो र सुदूरपश्चिमकी संगीता बिक तेस्रो भए ।छात्र ४ गुणा ४०० मिटर रिलेमा बागमतीका प्रवीण रानामगर, नीरज थारु, हस्त सुनार र सन्तबहादुर दराईको टिमले कीर्तिमानी स्वर्ण जित्यो । टिमले निर्धारित दूरी ३ मिनेट ३०.९ सेकेन्डमा पूरा गरेको थियो । यसअघि चन्द्र बोहरा, अमित, कविर बिक र सुकवीरको टिमको नाममा ३ मिनेट ३१.० सेकेन्डको कीर्तिमान थियो । जुन २०८० सालमा बनेको हो । गण्डकी दोस्रो र लुम्बिनी तेस्रो भए ।रिलेकै छात्रामा बागमतीका दिना गोपाली, अनिशा थारु, भगवती खड्का र अस्मिता भुजेलको टिमले कीर्तिमान बनाएको हो । टिमले निर्धारित दूरी तय गर्न ४ मिनेट १२.८ सेकेन्ड खर्चेको थियो । ४ मिनेट १७.२ सेकेन्डको कीर्तिमान भावना फर्साल, सरिता खड्का, हिमाली शाही र कृष्णा रानाको नाममा थियो । लुम्बिनीका उनीहरूले २०८१ सालमा कीर्तिमान बनाएका थिए ।छात्रा ज्याभलिन थ्रोको स्वर्ण सुदूरपश्चिमकी पूजा साउदले जितिन् । पूजाले ३०.३२ मिटर थ्रो गरिन् । कोशीकी उर्मिला राईले रजत र बागमतीकी सिर्जना श्रेष्ठले कांस्य जिते । छात्र ८ सय मिटर दौडमा सुदूरपश्चिमका विक्रम विष्टले स्वर्ण, कर्णालीका धीरेन्द्र बिकले रजत र लुम्बिनीका आयुश थारुले कांस्य जिते । लङजम्पमा छात्रमा गण्डकीका प्रदीप महतो र छात्रामा बागमतीकी अनिशा थारुले स्वर्ण जिते ।"
गण्डकीको सर्वेक्षण : आशावादी छन् उद्यमी,"नेपालमा अवसर नभएरै प्रतिभाशाली व्यक्ति बाहिरिएका छन् भन्ने चर्चा परिचर्चा हुने गर्छ । विगत १० वर्षमा (२०१५–२०२५) नेपालमा दुईवटा ठूला भूकम्प, भारतको आर्थिक नाकाबन्दी, कोरोना महामारीका कारण अर्थतन्त्रमा परेको असरले अवसर र रोजगारीमा पनि प्रभाव पार्‍यो भने अर्कोतिर यही दशकमा नयाँ सविधान जारी, संघीयता लागू हुनेदेखि सामाजिक, भौतिक र संस्थागत पूर्वाधार र प्रविधिका क्षेत्रमा नेपालले फड्को मारेको पनि देखिन्छ ।प्रविधिको विकासले कामको प्रकृतिमा ल्याएको परिवर्तन, जनसांख्यिक अवस्था र अर्थतन्त्रको स्वरूपमा आएको परिवर्तन हेर्दा अवसरका विषयमा विभिन्न हिसाबले चर्चा हुने गरेको देखिन्छ ।यही सेरोफेरोमा सामाजिक तथा आर्थिक सूचकहरूमा अघि रहेको गण्डकी प्रदेशका नागरिकले अवसरको सवाललाई कसरी लिएका छन् भनी बुझ्ने हिसाबले गण्डकीका ९ जिल्ला (कास्की, स्याङ्जा, तनहुँ, गोरखा, लमजुङ, म्याग्दी, पर्वत, बागलुङ र नवलपुर) का १ हजार ६७ जनाबीच गत पुस १२ देखि माघ ११ मा सर्वेक्षण गरिएको थियो । सर्वेक्षणबाट जे परिणाम आएको छ, त्यसले केही हदसम्म राष्ट्रिय अवस्थालाई समेत प्रतिनिधित्व गर्ने अपेक्षासहित प्रस्तुत आलेखमा त्यसको निचोडलाई प्रस्तुत गरिएको छ ।लगानीको निराशाजनक वातावरणसर्वेक्षणअनुसार आफ्नो पेसा/व्यवसायप्रति सन्तुष्ट हुने (७०.३ प्रतिशत) को तुलनामा असन्तुष्ट हुने (१८.४ प्रतिशत) अर्थात् झन्डै ४ गुणाले कम छन् । यसरी बहुसंख्यक नागरिक अहिले गरिरहेको पेसा/व्यवसायप्रति सन्तुष्ट भए पनि देशमा लगानीको अवसर, उद्यमशीलता र रोजगारीको अवस्थादेखि धेरै नै असहमत र असन्तुष्ट रहेको सर्वेक्षणले देखाएको छ ।लगानीको नयाँ अवसर देख्ने (३०.७ प्रतिशत) को तुलनामा त्यसमा असहमत हुनेहरूको संख्या (६१ प्रतिशत) झन्डै दोब्बर हुनुले लगानीको वातावरण नभएको कुरा देखाउँछ । दिनानुदिनको अनुभवबाट आएको यो मूल्यांकनले नागरिकको आर्थिक अवस्था ‘न बिग्रेको न सप्रेको’ स्थितिमा पुगेको देखिन्छ । जसलाई स्थिरताको विरोधाभास (स्टयागनेसन प्याराडक्स) को उत्कृष्ट उदाहरणका रूपमा पनि लिन सकिन्छ ।नागरिकले लगानीको वातावरण र आर्थिक अवसर गतिलो नदेख्नुको एउटा मुख्य कारण लगानी स्वतन्त्रतामा रहेको कमजोर पक्षलाई मान्न सकिन्छ । त्यसो त नेपालमा व्यवसायको सुरुवात र सञ्चालनमा धेरै नै झन्झटिला प्रक्रिया सामना गर्नुपर्छ ।व्यवसायको दर्ता, नियमन र व्यवस्थापनमा राज्यका बहुनिकाय जोडिएका छन् जसका अलग–अलग किसिमका परिपाटी, कानुनी एवं नीतिगत अस्पष्टता छन् । त्यसैलाई आधार बनाएर कर्मचारी संयन्त्रबाट खडा गरिने बाधा, व्यवधान र मध्यम वर्गमाथि परेको करको भारका कारण पनि नेपालमा लगानी र आर्थिक अवसर कम छ भन्ने विचारसँग सर्वेक्षणबाट प्राप्त जनमत मिल्न गएको छ ।बहुसंख्यक उत्तरदाताले व्यवसाय अघि बढाउन अवरोध देखेका छन् । जसले लगानी स्वतन्त्रतासँग सम्बन्धित अर्को पाटोलाई पनि उजागर गरेको छ । व्यवसाय अघि बढाउन कुनै अवरोध नदेख्ने (२५.९ प्रतिशत) को तुलनामा अवरोध देख्ने (६०.४ प्रतिशत) अर्थात् दोब्बरभन्दा बढी हुनुले सर्वसाधारण सिन्डिकेट/कार्टेल आदिबाट वाक्क भएको देखाउँछ । व्यापार/व्यवसाय फस्टाउने अवसर देख्ने (२१ प्रतिशत) को तुलनामा त्यस्तो अवसर नदेख्नेहरू (७०.२ प्रतिशत) झन्डै सााढे ३ गुणा बढी हुनुले व्यापारिक एवं व्यावसायिक वातावरणको निराशाजनक अवस्थालाई झल्काएको छ ।सर्वेक्षणले देखाएको तथ्य के हो भने कुनै क्षेत्रमा पुराना लगानीकर्ताको हालीमुहालीले कार्टेलको रूप लिएको छ जसका कारण नयाँ व्यवसायीलाई आउन धेरै गाह्रो छ र आइहाले पनि टिक्न मुस्किल छ ।त्यस्तो अवस्था देखे/भोगेकै कारण स–सानो पुँजी भएकाहरू नयाँ लगानी गर्न हिच्किचाउँछन् । सर्वेक्षणका क्रममा यस्तो लगानीको नयाँ अवसर नदेख्ने बहुसंख्यक उत्तरदाता (६१ प्रतिशत) को अभिमतले पनि यही कुरा पुष्टि गरेको छ । राज्यले लगानी गर्ने प्रक्रियालाई जटिल बनाएको र नयाँ लगानी गर्नेलाई सहज हुने परिस्थिति सिर्जना गर्न नसकेको अवस्थासँग आम नागरिकको ठूलो हिस्साको विचार मिल्न गएको छ ।खुम्चिएको अवसरदेशभित्र आफ्नो सीप, क्षमता र ज्ञानअनुसार जागिरको अवसर देख्ने (१८.४ प्रतिशत) को तुलनामा त्यस्तो अवसर नदेख्ने (७७.७ प्रतिशत) अर्थात ४ गुणाभन्दा बढी हुनुले जागिरको अवसर निकै नै खुम्चिएको देखिन्छ । उद्यमी बन्ने वातावरण राम्रो छ भन्ने (१८.६ प्रतिशत) को तुलनामा त्यसमा असहमत हुने (६९.८ प्रतिशत) अर्थात् झन्डै ४ गुणा बढी हुनुले उद्यमशीलता फस्टाउने अवस्था पनि देखिँदैन ।शैक्षिक अवस्थाको हिसाबले देशभित्र आफ्नो सीप, क्षमता र ज्ञानअनुसारको जागिरको अवसर छ भन्ने सहमत हुनेमा चाखलाग्दो तथ्य देखिएको छ । जति धेरै शैक्षिक उपाधि, त्यति नै सीप, क्षमता र ज्ञानअनुसार जागिरको अवसर नदेख्नु विडम्बनापूर्ण अवस्था हो ।शैक्षिक योग्यता वृद्धि भएपछि आर्थिक गतिविधिका अवसर प्राप्त गर्ने कुरामा मानिस असन्तुष्ट हुँदै गएका देखिन्छन् । प्रवीणता प्रमाणपत्र तह/कक्षा ११–१२ अध्ययन गरेका (७७ प्रतिशत) को तुलनामा स्नातक गरेका (८०.९ प्रतिशत) र उनीहरूभन्दा पनि स्नातकोत्तर वा त्यसभन्दा माथि अध्ययन गरेका (८६.४ प्रतिशत) मानिस अवसर प्राप्त गर्ने कुरामा बढी असन्तुष्ट देखिन्छन् । यसरी सर्वेक्षणले पढेलेखेका मानिस अवसर प्राप्त गर्ने कुरामा खुसी छैनन् भन्ने देखाएको छ ।यस सँगसँगै सर्वेक्षणले संकेत गरेको अर्को तथ्य के हो भने व्यक्तिले आर्जन गरिरहेको शिक्षा र बजारको माग एवं आवश्यकताबीच तादात्म्य छैन । शैक्षिक योग्यता र बजारको मागबीच गहिरो खाडल मात्रै होइन, नेपालको सन्दर्भमा औपचारिक शिक्षा र रोजगारीबीच पनि तालमेल छैन भन्ने देखिन्छ । व्यावसायिक तालिम पर्याप्त मात्रामा हुन नसक्दा पनि युवा बेरोजगारी बढेको देखिन्छ । यस किसिमको संरचनात्मक चुनौतीका बाबजुद व्यक्तिले रोजगारी पाए पनि अवसर वृद्धि सीमित भएकाले असन्तुष्ट रहने अवस्था आउन सक्छ ।अवसर नभएरै विदेशयुवाहरू बिदेसिएकोप्रति समग्रमा १०.४ प्रतिशत सन्तुष्ट हुनु र ८७.९ प्रतिशत उत्तरदाता सन्तुष्ट नहुनुले युवाहरूको पलायनप्रति चरम असन्तुष्टि रहेको देखिन्छ । देशमा अवसर नभएरै युवा बिदेसिएका हुन् भन्नेहरूको संख्या (८६.८ प्रतिशत) को तुलनामा समग्रमा असहमत हुनेहरूको संख्या ११.१ प्रतिशत मात्रै छ अर्थात् झन्डै ८ गुणाले कमी देखिन्छ । ठूलो संख्यामा युवा बिदेसिएकामा त आम नागरिक सन्तुष्ट छैनन् नै, आफ्नै परिवारका सदस्य बाहिर जाने कुराले पनि उनीहरू खुसी छैनन् ।आफ्नो घरको सदस्य विदेश जान पाएकोमा खुसी हुने (२१.९ प्रतिशत) को तुलनामा असहमत हुने (४१.३ प्रतिशत) अर्थात् झन्डै दोब्बर छन् । यसबाट केही हदसम्म परिवारको आम्दानी र खर्चमा सकारात्मक योगदान देखिए पनि आफ्ना परिवारका सदस्यले देशमै अवसर नपाएको र अवसरकै लागि बिदेसिनुपरेको हो भन्ने मनोवैज्ञानिक धारणा उनीहरूमा गहिरोसँग गडेको छ ।नेपालमा अवसर कम देखेर युवा बाहिर जाँदै छन् भन्ने भाष्यसँग पनि सर्वेक्षणको निचोड मेल खान्छ । यति हुँदाहुँदै पनि २१.९ प्रतिशत उत्तरदाता आफ्नो परिवारको सदस्य विदेश गएकामा खुसी हुनुले केही हदसम्म विदेश मोहको अवस्था पनि देखाएको छ ।देशमा अवसर नभएरै युवा बाहिरिएका हुन् र उद्यमी बन्ने वातावरण छैन भन्ने पक्षमा जनमतको ठूलो हिस्सा उभिनुले नेपालको आर्थिक प्रगति सहज देखिँदैन नै, यसबाट आर्थिक वृद्धि सीमित हुने र त्यसैका कारण निराशा अझ बढ्ने विचारसँग पनि मेल खाने देखिन्छ । नागरिकमा लगानी गर्ने इच्छा र केही हदसम्म बचत गर्ने क्षमता वृद्धि भए पनि उपयुक्त नीति, संरचना र समग्र वातावरणको प्रतिकूलताले ती लगानी उत्पादनशील क्षेत्रमा हुन सकेका छैनन् र त्यसैको उपज हो– आर्थिक स्थिरताको विरोधाभासजन्य अवस्था (स्टयागनेसन प्याराडक्स) ।युवा आशा र आत्मविश्वाससर्वेक्षणअनुसार युवा त्यसमा पनि १८ देखि २५ उमेर समूहका धेरै नै आशावादी देखिएका छन् । यो समूहले अन्य उमेर समूहका तुलनामा व्यापार/व्यवसाय अघि बढाउन कमै मात्र अवरोध होइन, फस्टाउने अवस्था पनि उत्तिकै देखेको छ । आफ्ना सीप, क्षमता र ज्ञानअनुसार जागिरको अवसर देख्नेमा पनि यही समूह अगाडि छ । उद्यमी बन्ने वातावरण पनि यही समूहले सबैभन्दा बढी देखेको छ ।सम्भवतः यो उमेर समूहका व्यक्ति कर्मचारी संयन्त्रसँग खासै धेरै ‘एक्सपोज’ भइसकेको हुँदैन अर्थात् उनीहरूले कर्मचारी संयन्त्रको झन्झटिलो व्यवहार पनि बेहोरेका हुँदैनन् भने लगानी र उद्यममैत्री नभएका अप्ठ्यारा र अस्पष्ट नीतिको पनि सामना गरिसकेका हुँदैनन् ।त्यसैले पनि उनीहरू यस विषयमा आशावादी देखिएका हुन सक्छन् । त्यसो त लगानीको अवसरचाहिँ उनीहरूले अलि कमै मात्रामा देखेका छन् । उनीहरूसँग पुँजी (रकम) अभाव भएकाले त्यस्तो भएको हुन सक्छ । जे होस्, युवा पुस्तामा ‘केही गर्नुपर्छ’ भन्ने जुन आशा देखिएको छ, त्यो उनीहरूमा देखिएको एक किसिमको आत्मविश्वास पनि हो ।एकातिर युवा समूहमा आशा र आत्मविश्वास बढी छ भने अर्कोतिर जनसंख्याको हिसाबले त्यही समूह बढी छ । अझ गण्डकी प्रदेशको सन्दर्भमा कुरा गर्दा, १८ देखि २५ वर्ष उमेर समूहको जनसंख्या झन्डै १५ प्रतिशत छ भने सर्वेक्षणले पनि त्यही समूह सबैभन्दा बढी आशावादी रहेको देखाएको छ । वर्तमानमा हामीलाई उपलब्ध जनसांख्यिक लाभांशको अवसरलाई उपयोग गर्न तीनै तहका सरकारले लगानी, उद्यमशीलता र रोजगारअनुकूल नीति बनाएर युवा पुस्तामा देखिएको यो आशालाई अझै प्रोत्साहित गर्न सक्छ ।त्यसो त सरकारले उद्यमशीलता बढाउने भनेर बेलाबखत घोषणा गरे पनि व्यवहारमा त्यस्तो देखिएको छैन । सरकारले के गर्ने भन्ने मात्र होइन, के नगर्ने भन्ने कुरामा पनि उत्तिकै स्पष्ट हुन आवश्यक पर्छ जसले मुलुकमा लगानीअनुकूल वातावरण सिर्जना हुन सक्छ । यसो भन्नुको मतलब लगानीअनुकूल नीति एवं कानुन बनाउने सन्दर्भमा के/कस्ता विषय थप्ने भन्ने मात्रै पर्दर्नै, वर्तमानमा बाधक रहेका के/कस्ता कुरा हटाउने भन्ने पनि उत्तिकै महत्त्वपूर्ण हुन जान्छ ।सहज रूपमा पुँजी प्राप्ति, लगानी सुरक्षाको ग्यारेन्टी, व्यवसाय गर्न अवरोधरहित वातावरणदेखि बजारको पहुँचजस्ता सूचकहरूका आधारमा उद्यमशीलता फस्टाउने हो । तर उद्यमी–व्यवसायीले त्यसका लागि धेरै नीतिगत तगारा रहेको बताउँदै आएका छन् । यस्ता तगारा हटाउन व्यापक नीतिगत सुधार त आवश्यक पर्छ नै, विश्वासको वातावरण पनि उत्तिकै जरुरी हुन्छ ।मुख्य रूपमा नीति/नियम निर्माणको प्रतिबद्धतासँगै सरकार यसको कार्यान्वयन र अभ्यासमै अघि बढेको अवस्थामा आम नागरिक लगानी, उद्यमशीलता र अवसरप्रति आशावादी हुने मात्र होइन, निश्चिन्त हुन पनि सक्छन् ।"
बजेटमा के गर्न सकिन्थ्यो ?,"अर्थमन्त्रीले सार्वजनिक गरेको बजेट भाषणफश्चात् अन्तर्त्रिया कार्यक्रम चालु छन् । राजनीतिक किचलोका कारण सदनमा भने यो विषयले प्रवेश पाउन सकेन । जहिले पनि बजेट अधिवेशनमै सबैभन्दा बढी राजनीतिक किचलो हुने गरेको छ । यस वर्ष पनि अपवाद रहेन ।विभिन्न संघसंस्था, व्यक्तिका क्रिया–प्रतिक्रिया, पत्रपत्रिकामा आएका समाचार र लेखमा बजेट कार्यान्वयनको चुनौतीका बारे नै प्रश्न र शंका देखिएका छन् । यद्यपि, बजेटको विनियोजन र प्राविधिक पक्षका बारेमा भने खासै टिप्पणी सुनिँदैन । निर्वाचनको सम्मुखको वर्ष नभएकाले पनि होला, प्रस्तुत बजेटका सन्दर्भमा धेरै चर्को बहस भएन ।बजेटले कतिपय ठाउँमा आशा जगाएको पनि छ, तर त्यसभन्दा बढी विश्वास जगाउनुपर्ने थियो । त्यसो त यो बजेटले अधिकांश लक्ष्य भेट्ने अवस्था बन्यो भने विस्तारै जनविश्वास पनि बढ्दै जाला । अतः मुख्य कुरा कार्यान्वयनको हो ।बजेटको आकार अरू देशसँग तुलना गर्ने हो भने नराम्रो भन्ने ठाउँ छैन । अरू देशले आफ्नो कुल गार्हस्थ्य उत्पादनको कति प्रतिशत वार्षिक बजेट बनाउँछन् भन्ने हिसाबले हेर्दा नेपालको अहिलेको बजेटको आकार र गत वर्षको आकार करिब उस्तै छ । तथ्यांकका हिसाबले गत वर्षको बजेट र राजस्वको अवस्था हेर्दा ठूलो भनिहाल्नुपर्ने छैन, बरु विकासको आवश्यकताका हिसाबले हेर्दा सानो भन्न सकिन्छ ।विकासको आवश्यकता परिपूर्ति गर्नका लागि हामीले राजस्व र खर्च दुवै बढाउनुपर्ने छ तर यो काम सजिलो छैन । जबसम्म सुशासनको स्तर सुध्रिँदैन– न त राजस्व उठ्छ, न खर्चको प्रभावकारिता नै बढ्छ । यो नै हाम्रा लागि विकासको सबैभन्दा ठूलो चुनौती हो । त्यसका लागि केही नीतिगत हस्तक्षेपको आवश्यकता छ । दुई ठूला पार्टीको सरकार भएकाले दुईतिहाइ बहुमतका साथ त्यस्ता हस्तक्षेपलाई पारित गर्न सकिन्थ्यो । तर, सरकारको ध्यान पुगेन ।हामीले राजस्व संकलनमा गणतन्त्रको अवधिमा मनग्य प्रगति गरेका छौं । जस्तो कि गणतन्त्रअघि करबाट (आय कर, भन्सार, अन्तशुल्क र मूल्य अभिवृद्धि करसमेत गर्दा) जम्मा एक खर्बको हाराहारी मात्र राजस्व उठाउने गरेकामा अहिले झन्डै १३ खर्बको हाराहारीजस्तो पुगेको छ । यो सानो उपलब्धि होइन । यसमा विप्रेषणका बलमा गरिएको आयातको नै मुख्य योगदान छ ।तर अझै पनि राजस्व बढाउन सम्भव छ र बढाउनै पर्छ, नत्र यही खालको राजस्व र खर्चको संरचनाबाट हामीले चाहेको विकास अझै कैयौं वर्षसम्म पनि हुन सक्दैन । कतिपयको भनाइ ५ प्रतिशतभन्दा धेरै आर्थिक वृद्धिदरको लक्ष्य भेट्नै सकिन्न भन्ने पनि छ, गएको ५० वर्षको अनुभवले पनि त्यसै भन्छ । तर अब यसो भनेर पुग्दैन ।यस सन्दर्भमा हामीले पँॅजीगत खर्च करिव ३ खर्बभन्दा कम गर्ने गरेका छौं, त्यसबाट हामीले हासिल गरेको ४.५ प्रतिशत जस्तो आर्थिक वृद्धि दरलाई हेर्दा १ खर्ब रुपैयाँ पुँजीगत खर्च बराबर १ देखि १.५ प्रतिशत जस्तो आर्थिक वृद्धि हुने गरेको छ । यसै हिसाबले पनि पुँजीगत खर्च ५ खर्बभन्दा माथि पुर्‍याउँदा ७.५ प्रतिशतको हाराहारी पुर्‍याउन गाह्रो छैन, तर त्यो स्रोत कहाँबाट ल्याउने ? चाहिने सुशासन कसरी सुधार्ने ? आजको नेपालको अर्थ र विकास प्रशासनका चुनौती यिनै हुन् ।अहिले बजेटका सन्दर्भमा उठेका प्रश्न पनि यस्तै छन् । जस्तै : सोचेजति राजस्व उठ्दैन, त्यसले गर्दा कार्यान्वयनमा समस्या हुन्छ । दोस्रो, ऋणको भार बढ्नाले भोलिका दिनमा निजी क्षेत्रले प्राप्त गर्ने लगानी कम हुन सक्छ । तरलतामा समस्या उत्पन्न हुन सक्छ ।तेस्रो, सरकारको अपेक्षाअनुसार थोरै रकम नै भए पनि वैदेशिक सहायता आउने सम्भावना छैन । निजी क्षेत्रले भने शंकाको लाभ दिएको छ । कर्मचारी र निजी क्षेत्रमा काम गरी श्रम बेचेर जीविकोपार्जन गर्नेहरू पनि न त धेरै आशावादी देखिन्छन्, न निराश नै ।अब प्रश्न उठ्छ– बजेटप्रतिको विश्वास र चासो कसरी बढाउने त ? यसका निम्ति पुँजीगत खर्च जति छुट्याइएको छ, त्यो परिणाममुखी बनाउने गरी खर्च गर्न सक्नु नै पहिलो खुड्किलो हो । सरकारले जति विकास गर्छु भन्छ, त्यो गर्छ भन्ने जनविश्वास बढाउन सक्दा राजस्व संकलन र सुशासनमा समेत प्रत्यक्ष प्रभाव पर्छ । मुख्य रूपमा राजस्व संकलन नै अहिलेको प्रमुख चुनौती भएकाले यसतर्फ नीतिगत हस्तक्षेप आवश्यक थियो र अझै पनि छ । राजस्वको सन्दर्भमा तीनवटा कुरा मुख्य छन् ।पहिलो, हाम्रो राजस्व करमा आधारित छ, गैरकरको हिस्सा पुग नपुग १० प्रतिशतको हाराहारी मात्रै छ । जबकि, गैरकरको हिस्सा २५ प्रतिशतभन्दा माथि हुनुले सरकारका करबाहेक अन्य आयका स्रोत पनि बलियो भएको प्रस्ट्याउन सक्थ्यो । अन्य विकसित देश र हाम्रै छिमेकी देशहरूको अनुभव हेर्ने हो भने त्यसका निम्ति निश्चित नीतिगत हस्तक्षेपका साथ प्रावधानहरू सिर्जना गर्नुपर्दथ्यो ।दोस्रो, देशमा अनौपचारिक अर्थतन्त्रको हिस्सा औपचारिक अर्थतन्त्रको भन्दा ठूलो भयो भन्ने आशंका बढिरहेका छन् । त्यसतर्फ पनि गम्भीर बनेर अनौपचारिक अर्थतन्त्रलाई औपचारिक अर्थतन्त्रमा कसरी ल्याउन सकिन्छ भन्नेबारे नीतिगत रूपमा ठूलो हस्तक्षेपका साथ कार्यक्रम आउनुपर्दथ्यो । यसो गर्दा राजस्वको दायरा फराकिलो र दिगो पनि हुन सक्थ्यो ।तेस्रो, हाम्रो देशको करको संरचना हेर्दाखेरी ठूलो हिस्सा मूल्य अभिवृद्धि कर र भन्सारमा आधारित करबाट उठ्ने गरेको छ । केही बिलासी वस्तुमा लाग्ने अन्तशुल्क कर, जुन अहिले तल्लो वर्गले प्रयोग गर्ने केही सवारीसाधन र अल्कोहल एवं मध्यपानजस्ता सामग्रीबाट पनि उठ्ने भएकाले प्रस्ट के भन्न सकिन्छ भने, उपभोक्ता नै हाम्रो कर प्रणालीका मेरुदण्ड हुन् ।व्यक्तिको आम्दानीमा लाग्ने कर र संस्थाले आर्जन गरेको नाफामा लाग्ने करको हिस्सा तुलनात्मक हिसाबले धेरै कम छ । यसबाट के प्रस्टिएको छ भने हाम्रो राजस्वको प्रमुख स्रोत निम्न र निम्न मध्यम वर्गका आमनागरिक नै हुन् ।स्मरण रहोस्, यस्ता नागरिकको हिस्सा संख्यामा ठूलो भए पनि खुद आम्दानी र राष्ट्रिय उत्पादनको कमै मात्र यिनीहरूको भागमा पर्दछ । त्यसैले प्रगतिशील कर प्रणालीको मेरुदण्ड मानिने व्यक्तिको आम्दानीमा लाग्ने आयकर र संस्थाको नाफा एवं पुँजीगत लाभमा उठाउने करको हिस्सा बढाउने गरी नीतिगत हस्तक्षेप गर्न आवश्यक थियो । त्यसो गर्न सकिन्थ्यो पनि तर गरिएन ।अर्को नीतिगत हस्तक्षेप कर र राजस्व प्रशासन सुधार गरी चुहावट नियन्त्रण गर्नेतर्फ हुन सक्थ्यो । झन्डै ४० प्रतिशतभन्दा माथि यस्तो चुहावट छ भन्ने गरिन्छ । यो भनेको ठूलो परिमाण हो । यसका लागि आवश्यक पूर्वाधार बनाई कर प्रशासनलाई आधुनिकीकरण गर्ने हो भने यसलाई निर्मूल नै पार्न नसकिए पनि धेरै तल झार्न सम्भव छ, सकिन्छ ।राजस्व प्रशासनमा भएका काबिल कर्मचारीको समूहलाई राम्रोसँग अभिप्रेरित गरी काम गर्दा यो सम्भव छ । यसरी राजस्व बढाएर पुँजीगत खर्च बढाउनेतर्फ बजेट देखिने गरी लाग्न सकेको भए त्यसले अर्थतन्त्रमा औसत माग बढाउन, चहलपहल ल्याउन मद्दत पुग्थ्यो र यो बजेटले विश्वास आर्जन गर्न सक्थ्यो । थैली बढ्दा कार्यान्वयनप्रति देखिएका शंका र उपशंका पनि आफैं हट्ने थिए ।त्यसले नै बदलिएको व्यवस्थाले भुइँमान्छेको पनि अवस्था बदल्न सक्छ भन्ने विश्वास बढाउन सक्थ्यो । हामी सबैले महसुस गर्दा सके यही बजेटबाट नभए अर्को बजेटबाट यी काम गर्न सकियोस् । नेपालको राजनीतिक नेतृत्व यसतर्फ सचेत बनोस् ।"
वित्तीय साक्षरता बढाउन पहल,"वित्तीय साक्षरता भविष्यका लागि योजना बनाउन, बुद्धिमानीपूर्वक वित्तीय निर्णयहरू लिन र सम्भावित जोखिमहरूबाट बच्न सक्ने ज्ञान र सीपको संयोजन हो । नेपालमा मानिस वित्तीय सेवामा नयाँ छन् । तिनको सही उपयोग गर्न र आर्थिक भविष्य सुरक्षित गर्न उनीहरूलाई मद्दतको खाँचो छ । वित्तीय साक्षरताले आफ्नो आर्थिक लक्ष्यहरू निर्धारण गर्न, बचत गर्न, लगानी गर्न र आवश्यकता परेको खण्डमा जिम्मेवारीपूर्वक ऋण लिन सक्षम बनाउँछ ।यसले समग्रमा परिवारको आर्थिक स्थिरता र देशको आर्थिक विकासमा समेत महत्त्वपूर्ण भूमिका खेल्छ । वित्तीय सेवामा पहुँचका अतिरिक्त तिनको बुद्धिमानीपूर्वक प्रयोग गर्ने ज्ञान र सीप पनि चाहिन्छ । वित्तीय अवधारणा र उत्पादनको ज्ञानबिना तिनको प्रयोगमा हिचकिचाहट हुन सक्छ वा गलत प्रयोग हुन सक्छ ।नेपाल राष्ट्र बैंकले सन् २०२२ मा गरेको आधारभूत सर्वेक्षणले नेपालको राष्ट्रिय वित्तीय साक्षरता ५७.९ प्रतिशत रहेको देखाएको छ, जुन २० मा ११.५९ अंक हो । सन् २०२० मा २६ ‘ओईसीडी’ देशहरूको औसत ६१ प्रतिशतको तुलनामा नेपालको वित्तीय साक्षरता दर केही कम देखिएको छ । यसले अन्तर्राष्ट्रिय मापदण्डमा पुग्न वित्तीय साक्षरतामा सुधारको आवश्यकता देखिन्छ ।वित्तीय साक्षरताको समग्र स्कोरलाई तीन मुख्य भागमा विभाजन गरिएको छ : वित्तीय ज्ञान, वित्तीय व्यवहार र वित्तीय मनोवृत्ति । यी तीन भागहरूमध्ये वित्तीय ज्ञानको स्कोर सबैभन्दा कम छ, जसले आधारभूत वित्तीय अवधारणा बुझाइमै कमी रहेको संकेत गर्दछ ।यसले सर्वेक्षणमा धेरै कलेजका विद्यार्थीहरूले क्रेडिट, कर, सेयर बजार, वित्तीय विवरण र बिमाजस्ता विषयहरू नबुझेको तथ्य पनि उजागर गरेको थियो । आधारभूत ज्ञान नहुँदा जटिल वित्तीय उत्पादन र सेवाहरूको बारेमा सूचित निर्णयहरू गर्न गाह्रो हुनेछ ।वित्तीय व्यवहारको उच्च स्कोरले नेपालीहरूमा बचत गर्नेजस्ता सकारात्मक वित्तीय बानीहरू रहेको देखाउँछ । त्यस्तै, वित्तीय मनोवृत्तिको उच्च स्कोरले वित्तीय मामिलामा संलग्न हुन इच्छुक र बचतप्रति सकारात्मक दृष्टिकोण रहेको देखाउँछ । यसलाई ज्ञान र व्यवहार सुधार गर्न प्रयोग गर्न सकिन्छ ।लैंगिक आधारमा विश्लेषण गर्दा, महिलाहरूको तुलनामा पुरुषहरूमा उल्लेखनीय रूपमा उच्च वित्तीय साक्षरता स्कोर (७.५ प्रतिशत बिन्दुले बढी) र वित्तीय ज्ञान स्कोर (१७.९ प्रतिशत बिन्दुले बढी) रहेको छ । यसले महिलाहरूमा वित्तीय साक्षरता सुधार गर्ने प्रभावकारी कार्यक्रमको आवश्यकता रहेको देखिन्छ ।महिलाहरूको आर्थिक सशक्तीकरण एक प्रमुख विकास लक्ष्य भएकाले यो विशेष गरी महत्त्वपूर्ण छ । महिलामा वित्तीय साक्षरताको कमीले अर्थव्यवस्थामा पूर्ण रूपमा भाग लिने र आफ्नै र आफ्ना परिवारका लागि सूचित वित्तीय निर्णयहरू लिने क्षमतालाई सीमित गर्न सक्छ । पुरुष सदस्य वैदेशिक रोजगारीमा जाने प्रचलनका कारण पनि वित्तीय साक्षरताका सबै पक्षमा महिलाको ज्ञान वृद्धि गर्नु जरुरी भइसकेको छ ।वित्तीय साक्षरतालाई उमेर समूह, शिक्षाको स्तर, आयको स्तर, पेसाको प्रवृत्ति र प्रकार, विकास तथा सहरीकरणले पनि प्रत्यक्ष प्रभाव पर्छ । अध्ययनले नै औपचारिक शिक्षाको स्तर बढ्दै जाँदा वित्तीय साक्षरता स्कोरमा सकारात्मक प्रभाव परेको देखाएको छ । त्यस्तै उच्च आय समूहको वित्तीय साक्षरता स्कोर न्यून आय भएका भन्दा बढी छ ।पेसागत आधारमा हेर्दा, तलब/ज्याला कर्मचारी र स्वरोजगार व्यक्तिहरूको वित्तीय साक्षरता स्कोर गृहिणी र बेरोजगार/रोजगारी नखोजेकाको तुलनामा उच्च वित्तीय साक्षरता स्कोर (६४ प्रतिशत) रहेको छ । शिक्षा क्षेत्रमा संलग्न व्यक्तिहरूको वित्तीय साक्षरता स्कोर बढी छ भने कृषि क्षेत्रमा संलग्नहरूको कम छ । प्रदेशगत रूपमा हेर्दा, बागमती प्रदेशमा सबैभन्दा उच्च वित्तीय साक्षरता स्कोर छ भने मधेश प्रदेशमा सबैभन्दा कम छ ।नेपालमा वित्तीय साक्षरता अभिवृद्धि गर्न विभिन्न पहलहरू जारी छन् । नेपाल राष्ट्र बैंकले समावेशी वित्तीय प्रणाली विकास गर्न र वित्तीय साक्षरता विस्तार गर्न काम गरिरहेको छ । बैंकले विद्यार्थीहरूमा वित्तीय साक्षरता बढाउन ‘विद्यार्थीसँग नेपाल राष्ट्र बैंक’ कार्यक्रम सुरु गरेको छ । नेपाल राष्ट्र बैंकको रणनीतिक योजना २०१२–२०१६ ले महिला, द्वन्द्वपीडित, जातीय अल्पसंख्यक र सीमान्तकृत समूहहरूका लागि वित्तीय साक्षरता कार्यक्रमहरूमा ध्यान केन्द्रित गरेको थियो ।सन् २०१२ देखिको मौद्रिक नीतिले वित्तीय जागरूकता कार्यक्रमहरूलाई जोड दिएको छ । बैंकले वित्तीय साक्षरता प्रयासहरूलाई व्यवस्थित गर्न २०२२ मा वित्तीय साक्षरता ढाँचा विकास गरेको छ । यसको उद्देश्य वित्तीय पहुँच बढाउनु र वित्तीय प्रणालीको स्थिरतालाई सहज बनाउनु हो । नेपाल राष्ट्र बैंकले विद्यालय पाठ्यक्रममा वित्तीय साक्षरता सामग्री समावेश गर्न पाठ्यक्रम विकास केन्द्रसँग सहकार्य गरिरहेको छ । बैंक तथा वित्तीय संस्थामार्फत वित्तीय साक्षरता कार्यक्रमहरू सञ्चालन भइरहेका छन् । वित्तीय जागरुकता बढाउन ‘ग्लोबल मनी विक’ पनि मनाइन्छ ।डिजिटल लेनदेनको बढ्दो प्रयोगलाई ध्यानमा राख्दै, डिजिटल वित्तीय साक्षरता प्रवर्द्धनमा जोड दिइएको छ । वित्तीय उपभोक्ता अधिकार र गुनासो सुनुवाइ संयन्त्रबारे जागरुकता बढाउने प्रयासहरू पनि भइरहेका छन् । सीमान्तकृत समूहका लागि अनुकूलित वित्तीय उत्पादन, वित्तीय ज्ञान सुधारमा ध्यान केन्द्रित गर्नु र शिक्षामा वित्तीय साक्षरतालाई एकीकृत गर्ने निरन्तर प्रयास महत्त्वपूर्ण छन् ।नेपालमा वित्तीय साक्षरतालाई प्रभावकारी रूपमा सुधार गर्न केन्द्रीय बैंक, सरकार, शैक्षिक संस्थाहरू, वित्तीय सेवा प्रदायकहरू र सामुदायिक संगठनहरूको संलग्नतामा बहुआयामिक दृष्टिकोण आवश्यक छ ।समग्रमा, नेपालले वित्तीय साक्षरता बढाउन पहल गरिरहेको भए पनि यसमा प्रशस्त सुधारको आवश्यकता छ । शिक्षा, उमेर, लैंगिक, आय, पेसा, भौगोलिक स्थान र पारिवारिक प्रभावजस्ता कारणले वित्तीय साक्षरतालाई प्रभाव पार्छन् । तसर्थ सरकार र सरोकारवालाले यी क्षेत्र लक्षित कार्यक्रम गर्नुपर्छ । वित्तीय साक्षरता व्यक्तिको आर्थिक कल्याण, वित्तीय सेवाको जिम्मेवार प्रयोग र नेपालको समग्र आर्थिक विकासका लागि अपरिहार्य छ । अहिलेसम्म भएका प्रयासहरूको सिकाइ र उपलब्धि के भए, त्यसको पनि समीक्षा हुनुपर्छ ।बैंकिङ कारोबार, बचत र पछिल्लो समय अनलाइन पेमेन्टसम्म पुगेको आम नेपालीको वित्तीय व्यवहार लगानी, वित्तीय योजना बनाउने र जोखिमको आकलनसमेत गर्न सक्ने हुनुपर्छ । यसका लागि सरकार, राष्ट्र बैंक र अन्य सरोकारवालाले वित्तीय ज्ञानको दायरा साँघुरो भएको समूह लक्षित कार्यक्रम गर्नुपर्छ । सबैलाई एउटै डालोमा राखेर गरिने कार्यक्रम प्रभावकारी हुँदैनन् । वित्तीय साक्षरतामा सुधार ल्याउनु एक दीर्घकालीन प्रक्रिया हो, जसमा समाजका सबै क्षेत्रबाट निरन्तर प्रतिबद्धता र सहकार्य आवश्यक पर्दछ ।"
एयर इन्डियाको दुर्घटनाले विश्वलाई दिएको सावधानीको सन्देश,"भारतको अहमदाबादबाट बेलायतको लन्डनतर्फ उड्दै गरेको एयर इन्डियाको जहाज दुर्घटनाको खबरले विश्व समुदायमा असाधारण झड्का दिएको छ । जहाजमा रहेका २ सय ४२ जनामध्ये एक जनाको मात्र उद्धार सम्भव भएको छ । अझ जहाज मेडिकल विद्यार्थीहरूको होस्टलमा ठोकिएकाले थप धेरैको मृत्यु भएको अधिकारीहरूले बताएका छन् ।यो घटनापछि परिवार शोकमा छन्, अनुसन्धानकर्ता दुर्घटनाका सम्भावित कारणको कडी जोड्ने प्रयासमा छन् । बोइङ ७८७ जहाज यसरी दुर्घटनाग्रस्त भएको यो नै पहिलो घटना भनेर दाबी गरिएको छ । एयर इन्डिया दुर्घटना भारतको मात्र नभई विश्व उड्डयन सुरक्षाको सामूहिक सरोकारको विषय हो । ठूलो संख्यामा जीवनको क्षति, परिवारलाई परेको अपूरणीय आघात, हवाई यात्रुको मनस्थितिमा परेको प्रभावलाई सम्बोधन गर्न भारतको उड्डयन प्राधिकरण, अन्तर्रार्ष्ट्रिय उड्डयन प्राधिकरण, एयरलाइन्स सञ्चालक टाटा समूह र जहाज निर्माता बोइङले संवेदनशील र जिम्मेवार अनुसन्धान गर्नुपर्छ ।त्यसो त उड्डयन यात्रा संसारमै सुरक्षित माध्यम मानिन्छ, तर यसमा एउटै प्राविधिक वा मानवीय कमजोरी भएमा शतप्रतिशत विनाश निश्चितजस्तै हुन्छ । त्यसैले थोरै दुर्घटनाले पनि समाजलाई बिर्सनै नसक्ने चोट दिन्छ । प्रविधिका अन्य क्षेत्रजस्तै जहाज उडानमा पनि पछिल्ला दशकहरूमा क्रान्तिकारी विकास भएका छन् ।उन्नत नेभिगेसन, आर्टिफिसियल इन्टेलिजेन्स, इन्धन किफायती इन्जिनले जहाजको उडानमा प्राविधिक भूमिका बढाउँदै लगेको छ । तर, उड्डयन विज्ञहरूकै भनाइमा सुरक्षा उपक्रम भने परम्परागत कानुन, संयन्त्र र अनुगमनमा आधारित छन् । जहाजभित्रको प्राविधिक क्षमता अपडेट गराउन प्रतिस्पर्धा भए पनि त्यहीअनुसारका नीति बनाउन भने संस्थाहरू अग्रसर छैनन् । विज्ञहरूका अनुसार विमानहरूको जटिल प्रणाली र परम्परागत मर्मत तथा अनुगमन प्रणालीबीच तालमेल मिलाउन विश्वभरका नियामक निकायले धेरै काम गर्न बाँकी छ ।एआईको सहायताले उडान, अवतरण सहज भए पनि प्राविधिक असफलताका संकेतको पहिचान र हस्तक्षेपमा काम गर्न अझै सकेको छैन । विमानमाथिको सतर्कता, इन्जिनको स्वास्थ्य विश्लेषणसहित पूर्वचेतावनी दिन सक्ने गरी एआईलाई क्षमतावान् बनाउन सकिएको भए अहमदाबादको क्षति टार्न सकिन्थ्यो । त्यसैले सुरक्षा प्रणालीलाई अझ मजबुत बनाउनु अबको विज्ञानको चुनौती र जिम्मेवारी हो ।दुर्घटनापछिका विश्लेषण पनि व्यापारिक प्रतिस्पर्धाबाट निर्देशित हुने गरेका छन् जस्तो कि एयर इन्डियाको दुर्घटनापछि जहाज निर्माता अमेरिकी कम्पनी बोइङमाथि प्रश्न उठेको छ । यिनै प्रश्नले बोइङको सेयर एकै दिन पाँच प्रतिशतसम्म खस्किएको छ । सुरक्षामाथि उठेका बहसले जहाज निर्माता कम्पनी, एयरलाइन्स सञ्चालक र नियामक निकायलाई जवाफदेही बनाउनुको सट्टा बोइङ वा एयरबसको सेयर मूल्यमा मात्र उतारचढाव ल्याउने हो भने मानव मूल्य फेरि पनि ओझेल पर्नेछ । त्यसैले यस्ता दुर्घटनाको अनुसन्धानको उद्देश्य समग्र प्रणालीलाई पुनरावलोकन सुधारको उद्देश्यबाट प्रेरित हुनुपर्छ ।संसारको कुनै पनि भूगोलमा हुने दुर्घटनाले नेपाली समुदायलाई थप तरंगित बनाउँछ किनकि नेपाल विश्वका कठिनतम हवाई क्षेत्रमा पर्छ । पर्वतीय भूगोल, अप्रत्याशित मौसम र साना विमानस्थलहरूले नेपालको उड्डयन सुरक्षालाई अझ जटिल बनाउँछ । त्यसैले त नेपालमा अहिलेसम्म १ सय ८ विमान दुर्घटना भएका छन् जसमा ९ सय ५९ जनाको ज्यान गएको छ । विमान दुर्घटनापछिका अनुसन्धानमा पनि पर्याप्त गाम्भीर्यताको अभाव छ ।हवाई दुर्घटनामा पाइलटको पनि ज्यान गएको अवस्थामा मानवीय कारण भनेर प्रतिवेदन आउने गरेकाले सुधारका मूल प्रश्न छायामा पर्दै आएका छन् । पोखराका लागि उडेको सौर्य एयरको जहाज त्रिभुवन विमानस्थलमा दुर्घटनाग्रस्त भएको एक वर्ष पुग्न लागेको छ । तर, विस्तृत जाँचबुझ प्रतिवेदन अहिलेसम्म आएको छैन ।प्रतिवेदनले त्रुटि केलाउने मात्र होइन, सुधारका दिशानिर्देश पनि गर्ने हो । तर प्रतिवेदन आउन पनि एक वर्ष लाग्छ भने सुधार्नुपर्ने आधारभूत विषयमा हामीले सम्झौता गरिरहेका छौं भन्ने प्रस्ट हुन्छ । हाम्रा प्राविधिक, नीतिगत तथा भूराजनीतिक कमजोरीकै कारण हो, युरोपेली युनियनले सन् २०१३ देखि नेपाली एयरलाइन्सहरूलाई युरोप गन्तव्यमा प्रतिबन्ध लगाएको छ । यसले नेपालको उड्डयन प्रतिष्ठालाई गहिरो असर पुर्‍याएको छ । तर लाग्छ, यो सबले हाम्रो सरकारलाई चिन्तित बनाउँदैन ।दुर्घटनापछि आउने प्रतिवेदनहरूले सधैंजसो उठाउने अर्को विषय हो, नेपालमा पाइलट, इन्जिनियर, एटीसी अफिसरहरूलाई पर्याप्त र गुणस्तरीय तालिम दिने संयन्त्रको अभाव छ । अहिले पनि पाइलटहरू विदेशी तालिम केन्द्रमा भर पर्न बाध्य छन् । देशभित्र सिमुलेटर अभ्यास, मनोवैज्ञानिक मूल्यांकन र संरचनागत प्रोत्साहनको अभावले पनि हवाई सुरक्षामा चुनौती बढाउने गरेको छ ।कुनै पनि विमान दुर्घटनाले त्रासदी मात्रै निम्त्याउँदैन, सुधारका लागि जर्बजस्त दबाब पनि सिर्जना गर्दछ । हामीले बेवास्ता गरेका प्राविधिक तथा नीतिगत सुधारमा गम्भीर बन्न फेरि झकझकाएको छ । छिमेकमा भएको दुर्घटनाप्रति नेपाली समाज र नेपाल राज्यले गहिरो समवेदना व्यक्त गरेको छ । तर, त्यो आफ्नो उड्डयन सुरक्षालाई समृद्ध बनाउन पहल नगर्ने हो भने यस्तो सद्भाव कर्मकाण्डी मात्र हुनेछ ।"
राजनीतिमा युवा : रूपान्तरणको चुनौती,"नेपालमा १६ देखि ४० वर्ष उमेर समूहलाई नेपालमा युवाका रूपमा लिइन्छ । यो उमेर समूहको जनसंख्या नेपालमा करिब ४० प्रतिशत हाराहारी छ । यो नेपालका लागि निकै ठूलो ऊर्जावान् शक्ति मात्रै होइन चुनौतीको समना र यथास्थितिलाई बदल्ने सामर्थ्य राख्ने शक्ति हो ।त्यसैले चिनियाँ कम्युनिस्ट पार्टीका नेता माओले युवा र विद्यार्थीलाई सम्बोधन गर्दै भनेका थिए, ‘यो संसार तपाईंको हो, हाम्रो पनि हो । तर अन्तिम विश्लेषणमा तपाईंको हो । .... हाम्रो आशा तपाईंमाथि छ ।’ यसको अर्थ जनताले मात्रै होइन, नेतृत्वले पनि देशको भविष्य युवाको आँखामा देख्छ । देशको उन्नतिको आधार मूलतः युवाको गतिशीलता, समर्पण र योगदानमा भर पर्छ ।नेपालका अधिकांश राजनीतिक परिवर्तनमा युवाको अत्यन्तै ठूलो भूमिका र योगदान छ । ३३ वर्षको उमेरमा बीपी कोइरालाको सक्रियतामा भारतमा ‘अखिल भारतीय नेपाली राष्ट्रिय कांग्रेस’ स्थापना भएको थियो । विद्यार्थीकालदेखि नै भारतको स्वतन्त्रता आन्दोलनमा जोडिएका बीपीले निरंकुश राणा शासनको अन्त्यका लागि संगठित आन्दोलन सुरु गरेका थिए । यसैगरी २००६ मा नेपाल कम्युनिस्ट पार्टीको स्थापना गर्दा पुष्पलाल श्रेष्ठ २५ वर्षका मात्रै थिए । नेपालको राजनीतिक परिवर्तनको आन्दोलनमा सक्रिय सबैजसो राजनीतिक पार्टीको नेतृत्वले जीवनको उर्वर र महत्त्वपूर्ण युवा उमेर राजनीतिक रूपान्तरणका लागि नै समर्पण गरेको देखिन्छ । तथापि, सबैजसो राजनीतिक पार्टीको मुख्य नेतृत्व युवालाई नेतृत्वका रूपमा स्थापित गर्न र परिवर्तित समयको नेतृत्व सुम्पन तयार छैनन् । अर्कोतिर युवा नेतृत्व पनि अहिलेको राष्ट्रिय संकट, चुनौती र समस्या हल गर्ने स्पष्ट दृष्टिकोण, रणनीति र योजनासहित आउन सकेका छैनन् ।युवाको भूमिकायुवा सिर्जनशील, गतिशील, आलोचनात्मक र प्रतिरोधी चेतनायुक्त हुन्छन् भन्ने गरिन्छ । स्वाभाविक रूपमा युवाले बाँचिरेको जीवन, भोगिरहेको वर्तमान र भविष्यको सम्भावित परिदृश्यलाई सचेततापूर्वक हेरिरहेको हुन्छ । युवा पुस्ता विश्वमा भइरहेको विज्ञान, प्रविधि, अर्थतन्त्र र मानव विकासको रफ्तारसँगै अगाडि बढ्न चाहन्छ । युवाका ती आशा, अपेक्षा र आवश्यकता सम्बोधन गर्ने राजनीतिक परिवेश भएन भने युवामा निराशा, आक्रोश र असन्तुष्टि बढ्छन् । अहिले नेपालमा भइरहेको पनि यही नै हो । तर, युवाले चाहेजस्तो राजनीतिक परिवेश आफैं बन्नेवाला छैन, त्यसैले युवाले सैद्धान्तिक, वैचारिक र नीतिगत रूपमा सशक्त राजनीतिक हस्तक्षेप गर्नुपर्छ । यसका लागि युवा राजनीतिमा सशक्त रूपमा जोडिने मात्रै होइन, विचार र योजनासहित नेतृत्व लिन तयार हुनुपर्छ ।राजनीतिक व्यवस्था निर्माण र रूपान्तरणमा युवाको भूमिका सशक्त हुन्छ । नेपालमा गणतन्त्र स्थापित गर्न युवा शक्तिको भूमिका निकै महत्त्वपूर्ण थियो । गणतन्त्रमाथि प्रश्न उठ्न थालेपछि युवा/विद्यार्थी जनताले आर्यघाटमा पुर्‍याइसकेको राजतन्त्रले शिर उठाउन खोज्दा त्यस्तो प्रतिगमनविरुद्ध सशक्त रूपमा उठिरहेका छन् । यति मात्रै होइन, राजनीतिक नेतृत्वले गणतन्त्र, संघीयता, समावेशिता र धर्मनिरपेक्षतालाई संस्थागत गर्न जिम्मेवारपूर्ण भूमिका नखेलेकोमा पनि रुष्ट छन् । स्वाभाविक रूपमा राजनीतिक नेतृत्वको हर्कतको आलोचना स्वाभाविक आवश्यकता हो । साथै, गणतन्त्रलाई उन्नत बनाउने, समुन्नत लोकतन्त्र र समाजवादी व्यवस्था निर्माणको नेतृत्व युवाले गर्नुपर्छ । सत्ताबाट अकूत फाइदा लिइरहेको राजनीतिक नेतृत्व युवाले चाहेजस्तो आमूल परिवर्तन चाहँदैन, त्यसैले युवा पुस्ताले राजनीतिक हस्तक्षेप गर्नैपर्छ ।नेपाल गम्भीर आर्थिक संकटको यात्रामा छ । देशलाई श्रम, पसिना र योगदान गर्न सक्ने युवा वैदेशिक भूमिका सस्तोमा श्रम गर्न बाध्य छन् । खाडीदेखि अफ्रिकासम्म श्रम बेच्न बाध्य छन् । अझ कतिपय युवायुवती मानव तस्करको जालोमा परेर बेचिनुपरेको छ । देशको अर्थतन्त्रलाई चलायमान बनाउने रेमिट्यान्स पठाउने युवाका पीडा, समस्या र सरोकार समधान गर्ने दिशामा राज्य जिम्मेवार छैन । बरु बिचौलिया बनेर भिजिट भिसाबाट पैसा उठाउन तल्लीन छ । युवा शक्तिलाई देशमा टिकाउने विधि न त राज्यसँग छ न पार्टीहरूसँग । यतिसम्म कि राजनीतिक युवा संगठनसँग पनि युवाका मूलभूत समस्याको पहिचान, समाधानको दृष्टिकोण विचार र रणनीति छैन । त्यसैले यस्तो परिस्थितिको विश्लेषण गरी राजनीतिलाई सही बाटोमा ल्याउन राजनीतिमा युवाको सशक्त भूमिका जरुरी छ ।नेपालमा ‘राजनीति फोहोरी खेल हो’ भन्ने भाष्य जबर्जस्त स्थापित छ । मानव समाज नै राजनीतिको उपज हो, त्यसैले राजनीति आफैंमा फोहोरी खेल होइन । राजनीतिबिना राज्य सञ्चालन सम्भव छैन भने जनताले अधिकारको उपभोग गर्न पनि सम्भव छैन । त्यसैले राजनीति मानव जीवनको अपरिहार्य आवश्यकता हो, त्यसैले राजनीतिबारे जनताले चासो राख्नुपर्छ । हाम्रा जीवनका हरेक पाइला राजनीतिले प्रभावित पार्ने हुनाले युवा राजनीतिबाट निरपेक्ष रहन असम्भव छ । नेपालको राजनीतिक पार्टी, नेतृत्व र प्रवृत्ति खराब छ, बेथिति छ । चाकडी, चाप्लुसी, खुराफात, दलाली राजनीतिक शक्ति र स्रोत आर्जनका पर्याय बनेका छन् । देश आफैं यस्तो बेथितियुक्त राजनीतिबाट उम्किँदैन । त्यसैले खराब राजनीतिको रूपान्तरणको जिम्मेवारी सचेत, सशक्त र गतिशील युवामा आइपुगेको छ । युवा र आगामी पुस्ताको सुखद भविष्यका लागि यस्तो राजनीतिक बेथितिविरुद्ध दृढतापूर्वक संघर्ष गर्नुपर्छ । युवा राजनीतिबाट अलग–थलग रहेर यो चुनौती हल हुन सक्दैन ।चुनौतीभनिन्छ, चुनौती सामना गर्न नसक्ने युवा रहँदैन अर्थात् युवा चुनौतीलाई स्विकार्ने, सामना गर्ने र अग्रगामी रूपान्तरणका पक्षमा दृढतापूर्वक उभिने शक्ति हो । त्यसैले राजनीतिक रूपान्तरणका सबैजसो आन्दोलनमा विद्यार्थी, युवा संगठनको अथाह योगदान रहने गरेको छ । तिनै संघर्षबाट व्यवस्था परिवर्तन भयो तर न त युवाका मुद्दा सम्बोधन भए न सामाजिक–आर्थिक रूपान्तरणले नै यथोचित गति लियो । यसो हुनुको पछाडि धेरै कारणहरू छन्, तीमध्ये केही यहाँ चर्चा गरिएको छ ।विसं. २०२२ मा तत्कालीन कम्युनिस्ट पार्टीनिकट विद्यार्थी संगठन अनेरास्ववियु स्थापित भयो भने २०२७ मा नेपाली कांग्रेसनिकट नेपाल विद्यार्थी संघको गठन भयो । यस्ता विद्यार्थी संगठनको मूल उद्देश्य राजनीतिक रूपमा पञ्चायती व्यवस्थाको अन्त्य गर्नु थियो भने विद्यार्थीको गुणस्तरीय शैक्षिक अधिकार सुनिश्चितता गर्नु थियो । राजनीतिक रूपमा नेपाल गणतन्त्रमा रूपान्तरित भयो तर शैक्षिक रूपमा रहेका तमाम समस्या यथावत् छन् । शिक्षा क्षेत्र वर्गीय छ, असमावेशी छ, अव्यावहारिक छ, चरम व्यापार छ र अनेकौं बेथितिले भरिएको छ । यस्तो गन्जागोल शैक्षिक अवस्थाको रूपान्तरणका लागि कुनै पनि राजनीतिक विद्यार्थी संगठनसँग स्पष्ट विचार, दृष्टिकोण, योजना र रणनीति छैन । यस्ता विद्यार्थी संगठनको राष्ट्रिय सम्मेलन केवल पद प्राप्तिमा सीमित हुन पुगेका छन् । यसैगरी २०१० मा बीपीको सक्रियतामा नेपाल तरुण दल स्थापित भयो भने २०४७ मा राष्ट्रिय युवा संघ गठन भयो । यसैगरी माओवादी शान्ति प्रक्रियामा आएपछि २०६३ मा योङ कम्युनिस्ट लिग (वाईसीएल) स्थापित भयो । यी संगठनले माउपार्टीको विचार दृष्टिकोण बोक्ने कुरा स्वाभाविक हो तर समग्र युवाका समस्या सम्बोधन गर्ने दायित्व पनि उनीहरूको हो । तर, यी संगठनहरूले युवाको होस् वा विद्यार्थीका आम समस्या हल गर्ने स्पष्ट वैचारिक दृष्टिकोण र मार्गचित्र पेस गर्न सकेका छैनन् । राज्य र पार्टीलाई जवाफदेही बनाउन सकेका छैनन् । वर्तमान सामाजिक–राजनीतिक परिवेशको विश्लेषण गर्ने, समस्याको पहिचान र समाधानको मार्गचित्र प्रस्तुत गर्ने जिम्मेवारी युवाको हो । तर, यी संगठन यस्ता गम्भीर सवालबाट बिमुख भइरहेका छन् । भर्खरै सम्पन्न युवा संघ र वाईसीएलको सम्मेलनले राष्ट्रिय समस्या हल गर्ने र युवाका सरोकार सम्बोधन गर्ने कुनै ठोस विचार, दृष्टिकोण र रणनीति प्रस्तुत नगर्नु यसैको परिणाम हो ।सैद्धान्तिक रूपमा नेतृत्वलाई विचारको संवाहकका रूपमा हेरिन्छ । तर, विद्यार्थी र युवा संगठनको अभ्यास हेर्दा नेतृत्वको मुख्य लक्ष्य शक्ति प्राप्ति हो भन्ने स्पष्ट देखिन्छ । जसरी राजनीतिक पार्टीमा कुनै पनि हालतमा पार्टीसत्तामा वर्चस्व स्थापित गरेर शक्तिको वैभव प्रदर्शन हुने गर्छ, यसको प्रस्ट प्रतिबिम्ब युवा र विद्यार्थी संगठनमा पनि देखिन्छ । विचार, दृष्टिकोण र कार्यक्रममार्फत होइन, जसरी पनि शक्तिमा पुग्ने होडबाजीले आम युवा र विद्यार्थीको जीवनमा कुनै परिवर्तन हुँदैन । यस्तो परिपाटीले न राष्ट्रिय राजनीतिक संकट हल गर्न सहयोग गर्छ, न त युवा र विद्यार्थीका समस्या सम्बोधनमा नै कुनै इँटा थप्छ ।आलोचनात्मक चेत र दृष्टिकोण युवा राजनीतिकर्मीमा नभई नहुने गुण हुन् । आलोचनात्मक चेतना युवाको शक्ति र परिचय हो । व्यावहारिक रूपमा यो चेतनाको निर्माण, व्यावहारिक अभ्यास र रूपान्तरण पर्याप्त मात्रामा हुन सकिरहेको छैन । वैचारिक रूपमा पार्टीहरू स्खलित भइसके । व्यावहारिक रूपमा अधिकांश पार्टी नेतृत्व जनताप्रतिभन्दा स्वार्थ समूह, बिचौलिया र दलालप्रति बफादार छन् । अराजकता, बेथिति, भ्रष्टाचार, अनियमिततामा पार्टीको नेतृत्व र कार्यकर्ता पंक्ति संलग्न छन् । देशका ठूला–ठूला भ्रष्टाचार र तस्करी काण्डमा पार्टीको नेतृत्व सामेल छन् । तर, पार्टीमा यस्ता प्रश्न उठाउन वर्जित छ । युवा नेतृत्व यस्ता गम्भीर अपराध र बेथितिमा संलग्न नेतृत्वको बचाउमा समय र ऊर्जा खर्चिन विवश छन् । त्यसैले त देशमा भएका ठूल्ठूला भ्रष्टाचार र अनियतिताका काण्डमा युवा र विद्यार्थी प्रतिरोध गर्दैनन् । नेता युवा/विद्यार्थीलाई दास बनाउन चाहन्छन्, प्याट्रोनाइज राजनीतिक सम्बन्धका कारण प्रतिरोधी युवा चुपचाप बस्छन् । विचार, दृष्टिकोण र व्यवहारमा देखिएको चरम अराजकता, भ्रष्ट, निरंकुशता र दासतायुक्त शक्ति–सम्बन्धलाई युवाले चुनौती दिन सक्नुपर्छ । राजनीतिक भविष्य जनताले निर्धारण गर्ने हुन्, त्यसैले जनताको पक्षमा दृढतापूर्वक उभिने युवा नेतृत्व अहिलेको आवश्यकता हो ।नेपाली राजनीतिमा देखिएको भयंकर डरलाग्दो समस्या नेतृत्वमा रहेको निरंकुशता हो । युवाले नेताको अहंकार, जनविरोधी हर्कत र बेइमानीको रक्षा गरिदिनुपर्ने बाध्यता छ । पटक–पटक सत्तामा पुगेर असफल भइसकेको नेतृत्वको भूमिकाको समीक्षा गर्ने ल्याकत युवा नेतृत्वले राख्दैन । जनताको भविष्यमाथि खेलबाड गर्ने राजनीतिक नेतृत्वलाई नाङ्गेझार पार्न हिम्मत गर्न सक्दैन । यस्तो अराजनीतिक परिपाटीविरुद्ध युवा र विद्यार्थी संगठन प्रतिरोध गर्न नसक्ने हो भने भविष्यमा युवा नेतृत्वबाट के आशा गर्न सकिन्छ ? त्यसैले विद्यार्थी र युवा संगठन र नेतृत्वले आफ्नो भूमिकाको गम्भीर समीक्षा गर्न जरुरी छ । यति मात्रै होइन, राष्ट्रिय राजनीतिक, आर्थिक र सामाजिक संकटको हल खोज्ने विचार, दृष्टिकोण र रणनीति निर्माण गरी राजनीतिक हस्तक्षेप गर्न सक्नुपर्छ ।भोलिको राजनीतिक नेतृत्व अहिलेको युवा नै हुन् । यो नेतृत्व खराब भएपछि देश झन् संकटतर्फ धकेलिन्छ । त्यसैले युवा नेतृत्व इमानदार, जवाफदेही र जनमुखी हुनैपर्छ । राष्ट्रिय राजनीतिलाई दिशानिर्देश गर्ने, समग्र आर्थिक–राजनीतिक रूपान्तरणका लागि आवश्यक विचार, दृष्टिकोण र रणनीति निर्माण गर्ने, युवा र आगामी पुस्ताका साथै देशको प्रगति र अग्रगामनका लागि युवाले सचेततापूर्वक योगदान गर्नैपर्छ । युवाले निरंकुशता, दासता र पश्चगमनलाई किमार्थ स्विकार्दैन । विचार र दृष्टिकोणमा प्रस्ट, व्यवहारमा जिम्मेवार र जवाफदेही युवा नेतृत्व आजको आवश्यकता हो ।@JBBiswokarma"
मुर्झाएको राजापथ र राप्रपा रणनीति,"केही महिनादेखि राजसंस्थाको पुनर्बहालीको मागसहित राप्रपालगायत केही धार्मिक र अन्य थुप्रै समूहहरूको संयुक्त आयोजनामा काठमाडौंकेन्द्रित आन्दोलनका कार्यक्रम भए । शान्तिपूर्ण भनिए पनि ती कार्यक्रममा हिंसा भड्किएको समेत देखियो । आन्दोलनरत भन्ने समूहका जिम्मेवारहरूबाटै ज्ञानेन्द्र शाहलाई दरबार भित्र्याउन कसैले रोक्न नसक्ने भन्नेदेखि सत्तासीन दलका नेतालाई जहाज चढेर भाग्न समय दिनेसम्मका धम्की सार्वजनिक भए ।भारतका अवकाशप्राप्त केही सैन्य अधिकारीदेखि सञ्चार जगत्ले यही लाइनमा बहस र व्याख्या गरे । ‘गोदी मिडिया’ भन्दा केही विश्वसनीय मानिने बीबीसी हिन्दीले समेत नेपालको यो पथमा आबद्ध व्यक्ति र विचार छानीछानी विशेष रिपोर्ट, समाचार र अन्तर्वार्ता प्रसारण गर्‍यो । सत्तारूढ दलका विदेश विभाग प्रमुख र उत्तर प्रदेशका मुख्यमन्त्रीको राजनीतिक पहुँच र धार्मिक झुकावको व्याख्या गर्दै उक्त आन्दोलनमा भारतीय संस्थापनको समेत साथ रहेको पनि प्रचार गर्न स्थापित मिडिया/सञ्चालकसमेत लागे ।नेपाली सेनाको राजसंस्था पुनर्बहालीको आन्दोलनमा साथ, समर्थन र सहयोग भएझैं अर्थ लाग्ने गरी प्रधानसेनापतिको बोली भन्दै ‘नेपाली सेना (सदैव) जनताको साथमा छ’ भन्ने सेनाको सदाबहार बोलीलाई जर्नेल अशोकराज सिग्देलको हालसालैको भनाइझैं उनको तस्बिरलाई समेत दुरुपयोग गरी सामाजिक सञ्जालमा ट्रोल गरियो ।नियोजित रूपमा दुष्प्रचार, प्रपोगान्डा र ‘डिसइन्फर्मेसन’ हो कि भनेर सोच्ने र खोज अनुसन्धान गरेर बुझ्ने समय र सामर्थ्य नभएका देश/विदेशमा बस्ने नेपालीले त्यस्तो ट्रोललाई विश्वास गरे पनि । अहिले एक्कासि उक्त आन्दोलन रोकिएको छ । राप्रपा अध्यक्ष राजेन्द्र लिङ्देनका अनुसार वर्षा लागेको र अर्को तहको आन्दोलनको तयारीका लागि आन्दोलन स्थगित भएको हो । तर कमल थापा भूराजनीतिक तथा सामाजिक, सांस्कृतिक अवस्था नफेरिएसम्म राजसंस्था र हिन्दु अधिराज्यको विषय सान्दर्भिक रहने भन्दै सामाजिक सञ्जालमार्फत आन्दोलन नरोकिएको स्पष्टीकरण दिइरहेका भेटिन्छन् ।फर्जी प्रचार र माहोलको भ्रमपूर्वपञ्चहरूको समग्र पार्टी राप्रपाले बहुदलदेखि गणतन्त्रकालका संसद्मा ठूलो हैसियत प्राप्त गर्न सकेको छैन । यद्यपि, सरकार, सत्ता प्राप्ति र सञ्चालनमा भने सहभागी हुँदै आइरहेको छ । गणतन्त्रमै पनि राजसंस्थासहितको प्रजातन्त्र र हिन्दु अधिराज्यको एजेन्डा बोकिरहेको छ । तर राजसंस्था पक्षधरबीच एकमत छैन । राप्रपा र राप्रपा नेपालका नेतृत्व लिङ्देन र कमल थापासमेत गणतन्त्रवादी दलसँग मिलेर चुनावी प्रतिस्पर्धामा गए मात्र निर्वाचित हुने परिस्थिति बन्यो ।राजतन्त्र पुनःस्थापनाको मुद्दा छाडेर कमल थापा गणतन्त्रमै रमाए भनेर पछिल्लो अधिवेशनमा राजेन्द्र लिङ्देनलाई नेतृत्व दिलाउन पूर्वराजा ज्ञानेन्द्र शाह नै निर्णायक बनेका थिए भन्ने थापाकै दाबी छ । शाहले राजतन्त्रका पुनःस्थापना खातिर नयाँ भरियाका रूपमा छानेका लिङ्देन स्वयं थापा पथमा हिँड्न थालेपछि ज्ञानेन्द्र शाह आफैं अनेक रूपमा सक्रिय हुन थालेका हुन् ।पञ्चायतकै विरासत बोके पनि प्रकाशचन्द्र लोहनी, पशुपतिशमशेर राणा, लोकेन्द्रबहादुर चन्द, कमल थापालगायत साना समूहमा टुक्रिएका नेतालाई एक ठाउँमा ल्याउन विगतमा धेरै पर्दा पछाडिबाट प्रयास/पहल भए पनि अहिले जस्तो परिणाम देखिएको थिएन ।पछिल्लो चरणमा धार्मिक यात्राका नाममा शाह आफैं देशभित्र र बाहिरका मठमन्दिर पुग्ने, त्यहाँ मानिस परिचालन गरी फूलमाला थाप्ने र धीरता/सहनशीलता झल्किने हाउभाउ, बोलीवचन, घुलमिलदेखि प्रचारप्रसारका लागि सामाजिक/मिडिया र मानिस परिचालन गरेको समेत पाइन्छ । यसबाट पूर्वराजा देशभित्रै रमाएर बस्नु, जनताका रूपमा समभाव देखाउनु, दूरदराज घुम्नु, धर्मसंस्कृतिको अनुसरण गरेको जस्तो देखियो । हिजोको राजा अहिले नागरिकका रूपमा हिँडेका भनेर उनको विगतका हर्कत नभोगेका, राजनीतिक भोक र कुटिल व्यक्तित्वसँग अपरिचित सर्वसाधारणमा आदरभाव र शुभचिन्तन बढ्नु स्वाभाविकै भयो ।अर्कोतिर राज्य, अहिलेका दल र नेतृत्वसँग फाइदा लिन नसकेर चिढिएका, ‘बैंक करप्सी’ मा टाट परेर राज्यलाई गुहार माग्न वा चुनौती दिन आन्दोलन घोषणा गरेका, पञ्चायत र राजसंस्थाबाट पर्याप्त फाइदा लिएका र गणतन्त्रकालमा खुम्चिन बाध्य तर अवसर खोज्नेहरू, राजसंस्थालाई जोडे जनबल बढाउन सकिन्छ भन्ने रणनीतिमा लागेका देशभित्र र बाहिर धर्मको राजनीति गर्नेलगायत विभिन्नखाले स्वार्थ समूहहरूलाई जगाउने, उक्साउने र देखिने–सुनिने गरी उपस्थित जनाउने र प्रयोग हुने मौका र ठाउँ पाए ।तर ‘साधनले नै गन्तव्य र परिणाम तय गर्छ’ भन्ने महात्मा गान्धीको भनाइझैं जनाधारविहीन समूहको भड्काव र उक्साहटको राजनीति अनि हिंसा र उद्दण्डताको प्रदर्शनबाट गणतन्त्र विधिसम्मत, सुशासन र सुसंस्कृत हिसाबले संस्थागत र सञ्चालन हुन सकेन भनेर असन्तुष्ट बनेका र ठूला राजनीतिक दलका नेतृत्वप्रति आक्रोशित सचेत जनमासका लागि यस्ता हर्कतले आकर्षित गर्ने र राजसंस्था पुनःस्थापनाको लहडमा सहयोग पुग्ने कुरै थिएन ।जनआन्दोलन भनिएको राजसंस्था समर्थकहरूको आन्दोलनमा न खास जनता गए, न उनीहरूकै समर्थकले यो कार्यक्रम काठमाडौंबाहिर पुर्‍याए । महिनौंको तयारी, जनसमर्थनका लागि शाहको याचना, ‘राजालाई दरबार भित्र्याउने’ आयोजकहरूका भ्रमको खेतीले उनी पोखराबाट फर्किंदा सडकमा जम्मा भएको जनमासबाट सुरु भएर उक्त आन्दोलन तीनकुने–कोटेश्वरको विध्वंस र हत्या हुँदै हाल रत्नपार्क आएर रोकियो ।राष्ट्र निर्माणका ताजा एजेन्डा के छन् ?राजनीति जनसमर्थन र सहभागिताबिना सम्भव छैन, त्यसका लागि राजनीतिक एजेन्डा मुख्य हुन् । दुई दशकको अन्तरालमा अब बेला आयो, हामीलाई सहयोग गर्नुहोस् भनेर आह्वान गर्दैमा जनता हिजोको अतिवाद, निरंकुशता र आततायी हर्कत बिर्सेर राजसंस्थाका नाममा उही वृद्ध व्यक्ति, परिवारका लागि सती जाने काम अहिलेको नागरिकले गर्दैनन् ।गोरखा एकीकरणको सपना देखेका पुर्खा र अहिलेको भूभाग त्यसैको परिणाम भएको भाष्य निर्माण गर्दैमा, शालीन र सुन्दरी हिमानी ‘रानी’ भनेर र उनका २२ वर्षीय पुत्र हृदयेन्द्र शाह हिमानी ट्रस्टका काममा सक्रिय भएको तस्बिर भावी राजाका रूपमा नियोजित ढंगले प्रचार गर्दैमा आफूले आफ्नो राष्ट्रप्रमुख आवधिक रूपमा छान्ने र सो सर्वोच्च पदको आकांक्षी आफैं पनि बन्न सक्ने हैसियतको अभ्यास गरिसकेका जनताले राष्ट्रप्रमुखका रूपमा राजा पुनःस्थापना गर्न मान्छन् ? यस्तो ठान्नु मात्र पनि जनचेतनाको तह र प्राप्त जनाधिकारलाई कम आँक्नु र मानमर्दन गर्नु हो ।आह्वानकर्तालाई केका लागि राजसंस्था ल्याउने र त्यो कसरी सम्भव र सान्दर्भिक छ भन्नेमा केही चिन्तन, खाका छैन । राजा आऊ, देश बचाऊ भन्दैमा न कोही राजा आउँछन्, न कहीँ जनताबिनाका राजाले देश बचाएका छन् वा बचाउन सक्छन् । आन्दोलनकारीहरूको नारा छ– ‘राजा सबका साझा’, ‘दलभन्दा माथि’ ।हिन्दु अधिराज्य स्थापनाको पक्षधर र राजनीतिक विचारका आधारमा संगठित दलहरूमध्ये सानो पुरातनवादी राप्रपालाई मात्र मान्ने, त्यही पंक्तिबाट आन्दोलनको नेता छान्ने र अन्य सबै गणतन्त्रवादी समुदाय र दलहरूलाई पराई ठान्ने शाह कसरी सबैका साझा र दलभन्दा माथि हुन सक्छन् ? नाराले औचित्यता स्थापित गर्न सकेको देखिँदैन ।अहिले नेपालमा आक्रोश बढेको खास कारण अन्य देशको तुलनामा हाम्रो विकासको गतिविधि धिमा भयो, सोचेजस्तो सुशासन भएन, रोजगारी बढेन, अनियमितता रोकिएन, वर्गीय खाडल बढ्यो र अस्तव्यस्त भन्ने हो । यो अवस्थाको सुधारका लागि नाम मात्रको राष्ट्राध्यक्षका रूपमा राजसंस्थाले के गर्न सक्छ ? यो विषयमा राजसंस्था पक्षधरले कुनै दृष्टिकोण बनाउन र बाँड्न सकेका छैनन् ।किनकि नीति बनाउने, निर्णय गर्ने र कार्यान्वयनमा लैजाने गरी राज्यसत्ता गठन र सञ्चालन गर्ने त फेरि पनि जनताबाट चुनिएका दलका प्रतिनिधि संस्था सदन र सरकारले नै हो । कि त महेन्द्रकालीन राजतन्त्रको परिकल्पना हुनुपर्‍यो– राजकाजमा राजा निर्णायक बन्नलाई । निर्दलीय निरंकुशतामा नेतृत्वलाई निर्णय लिन र कार्यान्वयनमा लैजान कुनै अवरोध हुँदैन, उही सर्वेसर्वा हुन्छ ।अर्कोतिर अहिलेको भूराजनीतिक परिस्थिति र संस्कृति कायम रहँदासम्म राजसंस्थाको औचित्यता कायम रहने भन्ने थापाको तर्कमा त झन् कुनै दम छैन । नेपालमा राजसंस्था स्वयंसँग कुनै शक्तिको मोह र माया थिएन र छैन । एउटा शक्तिसँग मात्र ‘इंगेज’ हुन बाह्य शक्तिलाई सहज हुने भएकाले सक्रिय राजतन्त्रमा त्यस्तो देखिएको हो । नत्र सबैले कूटनीतिक सम्बन्ध राष्ट्रिय हितले निर्धारण र निर्वाह गर्ने हो । सक्रिय राजतन्त्र आयोजककै रुचि होइन र कूटनीतिक सम्बन्धका हकमा पनि उनीहरूले पैरवी गरेको राजसंस्थाले पनि अहिलेको राष्ट्रपतिको जस्तो सरकारले तोके सुझाएबमोजिम आतिथ्यता ग्रहण र प्रदान गर्ने ‘सेरेमोनियल’ बाहेक खास कार्यकारी भूमिकै पाउँदैन ।अहिले नेपालीहरूमा यति राजनीति सुझबुझ आइसकेको छ । यो बुझ्न नसकेको सानो तप्कालाई पनि अहिले उठेको छलफल–बहस र आन्दोलनले बुझ्ने मौका प्रदान गर्‍यो । अहिले राजसंस्था पक्षधरको माग छ– नयाँ समझदारी ! त्यो कोसँग, किन, के कुरामा, कसरी र के कारणले हुने हो, प्रस्ट छैन । यदि गणतन्त्र पक्षधरसँग त्यो प्रस्ताव हो भने हरेकका हजारौं कार्यकर्ता र लाखौं मतदाता भएका अन्य संगठित शक्तिहरू केही सय/हजारको काठमाडौंकेन्द्रित नेतृत्वविहीन जमघटले त्यो समझदारीमा ल्याउने र सहमत हुन सक्नेचाहिँ कहीँ केही साइनो र आधार देखिँदैन ।किन रोकियो आन्दोलन ?पहिलो त आन्दोलनमा नेतृत्व छैन । प्रतिगामी मुद्दामा जनाधार भएको विश्वसनीय र युगान्तकारी परिवर्तनको राजनीति गर्ने मानिस होमिने कुरा भएन । ज्ञानेन्द्र र पारस शाहकै चरित्र र अनुहार सम्झेर मात्र पनि २०४७ को संविधान ठीक ठान्ने पुरातन कित्ताकै मानिसहरू वाक्क मान्छन्, प्रतिवाद गर्न सक्दैनन् । अघि सारिएका न संस्था, न व्यक्ति अबको राजनीतिको मानक मान्नै सकिँदैन । हास्यास्पद कुरा के छ भने, उनी आफैं पनि देखिँदैनन्, न उनका दरसन्तान ।दृश्य यस्तो देखिन्छ कि, सडकमा आएका केही मानिसले राजसंस्था फर्काएर उनलाई किस्तीमा दिन्छन् र उनी विराजमान हुन्छु अनि बहुसंख्यकलाई रमिते बनाइदिन्छु भन्ठान्छन् । पृष्ठभूमिबाट नाटक मञ्चन गर्ने, यो र त्यो पात्र रोज्ने, एकअर्कोलाई भिडाएर र आलोपालो प्रयोग गरेर आफू आकर्षणको केन्द्रैमा रहन खोज्ने, पर्दा पछाडिबाट मानिस परिचालन गर्ने, तिनलाई विभिन्न ‘भेन्यु’ मा बोलाएर उकास्ने, भड्काउने र सुर्‍याउने तर तिनका कर्मको दुष्परिणामको जिम्मेवारी लिन नचाहने ज्ञानेन्द्र शाहका रवैया देखिए । आफैंमा असम्भव देखिने र साथकाहरू पनि हिचकिचिएका ज्ञानेन्द्रिय विचलनका लागि अरू किन लड्ने र मर्ने भन्ने नै यक्ष प्रश्न हो ।दोस्रो, ज्ञानेन्द्रले यस्तो व्यक्तिलाई आन्दोलनको पहिलो संयोजक तोके जसले स्रोतसहित किताबै छापेर शाहको व्यक्तिगत र पेसागत विगत जान्न सहज, सूचित र सचेत गराइदिएका मात्र छैनन्, भावी पुस्तालाई समेत शाहको असली रूप र अंश–अंश छुट्याएर नंग्याएका छन् ।उनैले अहिले फेरि ज्ञानेन्द्र शाहलाई राजा बनाउने भनेर वकालत गर्नु कति नैतिक र विश्वसनीय मान्ने ? बरु आजीवन एमाले नेतृत्व रिझाएर अवसर लिएका आधारहीन गफ र विज्ञान असम्मत झूट, भ्रम र ढोंगका पुलिन्दा अर्का वैकल्पिक कमान्डर जगमान गुरुङ, रातारात धनी बन्ने महत्त्वाकांक्षा पूरा गर्न कम्युनिस्ट पार्टीका नेतृत्वलाई समेत प्रयोग र दुरुपयोग गरेर पनि व्यवहार सम्हाल्न नसकेका, अब जे पनि गर्न पछि नपर्ने भनी राज्यलाई नै चुनौती दिने दुर्गा प्रसाईंको प्रयोग पनि नवराज सुवेदी छान्ने शृंखलाकै एक अर्को अंश मान्न सकिन्छ ।यहाँ भन्न सकिन्छ, छनोट आफैंमा ज्ञानेन्द्रको भए पनि परिणाम जे हुनुपर्थ्यो, त्यसो भयो । संयोजक वृद्ध आन्दोलनमा खट्न सक्दैनन्, अहिले स्वयं सहकमान्डर जगमान गुरुङले राजसंस्था पुनःस्थापना गर्न तोकेको तिथिमिति फेल खाएपछि मौन छन् । यो कपोलकल्पित भ्रम फैलाइएको भन्दैनन्, बरु ज्ञानेन्द्र शाह र उनका समर्थकको आलस्यताले सम्भव नभएको भनेर मुख छोप्न थालेका छन् । शाहले कमान्डर तोकेको भए पनि जिम्मेवारी नलिएको भन्दै प्रसाईं जेलमा गुनासो पोखेर बसेका छन् ।राप्रपा पार्टीले आन्दोलनमा सहभागी हुने–नहुने निर्णय गर्नुपूर्व चम्किएर शाहसँग पुगेका रवीन्द्र मिश्रलगायतलाई हिरासत लिँदा, झिँगालाई बन्दुक चलाएर राज्यले तिनलाई नेता स्थापित गराउने भयो भन्ने आम अनुमानलाई गलत सावित गर्दै उनीहरू हिरासतमुक्त भएपछि मौन र गायब जस्तै छन् ।‘कज’ का लागि समर्पित राजनीति गर्नेले एकै हिरासतबाट अत्तालिँदैन, ‘एन्टिसिस्टेमिक’ राजनीति गर्दा संविधान संरक्षण गर्ने अभिभारा भएको राज्यले अनुसन्धान त गर्छ, अझ कैयौं पटक थप कठोर परिस्थितिको सामना गर्नुपर्ने हुन सक्छ भन्नेमा सहजै तयार बन्नुपर्थ्यो । तर, त्यस्तो देखिएन ।राजनीतिक हिसाबले, संगठित, सुसंस्कृत र मर्यादित मानिने राप्रपा आफैं अन्योलग्रस्त छ । शाहले अध्यक्ष रुचाएका लिङ्देन आज पनि दलभित्र सर्वस्वीकृत नेतृत्वको हैसियतमा देखिन्नन् । पञ्चायत विरासतमै स्थापित अन्य नेता र तिनका समूह उनलाई पत्याउँदैनन् अनि पुराना र स्थापित नेताहरू एकमत भएमा उनी एक्ला हुन्छन् ।अर्कोतिर लिङ्देन पनि शाहका अन्य कारिन्दासँग विश्वस्त छैनन् र संयुक्त भनिएको आन्दोलनमा पूर्णतया सहभागी हुन र शाहले तोकेकालाई नेतृत्व मान्न अहिले पनि हिचकिचाएको देखिन्छ । प्रतिस्पर्धात्मक चुनावी रणनीतिमा नेकपा एमालेले आफ्नो उम्मेदवार नउठाएर र आफ्ना मतदातालाई राप्रपाको चिह्नमा मत मागेपछि लिङ्देनलगायत विक्रम पाण्डे, दीपक बोहरा र धवलशमशेर सांसद बनेका हुन् ।यसरी प्रतिनिधिसभामा प्रत्यक्षबाट राप्रपाका सात जना निर्वाचित हुँदा चार जनाले एमालेको साथ पाएका थिए । कमल थापाले पनि सूर्य चिह्नमै चुनाव लडेका थिए । त्यसैले उनीहरूको धरातल सबैलाई राम्ररी थाहा छ । परिवर्तनकारी शक्ति नेपाली कांग्रेस, एमाले, माओवादी र मधेशकेन्द्रित जस्ता दलले नै सबै नयाँ एजेन्डामा राजनीति गर्ने भएपछि पुरातन शक्ति र पुस्तालाई समेट्ने विचारधारा बोक्ने बाध्यता भए पनि चुनाव जित्ने, संसद्मा सशक्त सहभागी हुने हैसियत बनाउन अब त्यो तप्का मात्र पर्याप्त छैन ।बढ्दो चेतनास्तर र सूचनामा पहुँचका कारण राप्रपाले आफ्नो चिन्तनमा परिस्कृत र अद्यावधि नगरे थप बलियो नहुन सक्छ । अझ चिन्तनका हिसाबले मिति नाघेका, राजनीतिक जनाधार नभएका, यस्तो सूचनाको युगमा पनि हचुवा र हावामा जे पनि बोल्न पछि नपर्ने भनी विश्वसनीयता गुमाएका, देवीदेवता भाके सब ठीक हुन्छ, जनमत बन्छ/बढ्छ भन्ठान्ने पात्रहरूको नेतृत्वमा घिस्रिएर आन्दोलनमा लाग्दा थप प्रतिउत्पादक हुने र अहिले प्राप्त शुभचिन्तक र जनाधार थप खस्किने भय छ ।राजतन्त्रको ‘दण्ड’ देखेभोगेको अनुभव नभएका नयाँ पुस्ताको राजसंस्थाप्रति आकर्षण बनेको प्रचारबाजी र विश्लेषणबीच दुई महिनाअघि सम्पन्न विद्यार्थीहरूको देशव्यापी निर्वाचन परिणामले गलत सावित गर्दै जनरुचि छैन भन्ने देखायो । राजनीतिमा लामो अनुभव भएको राप्रपालाई राम्ररी थाहा छ, संवैधानिक राजतन्त्र राप्रपाको राजनीतिक एजेन्डा त हो तर राजसंस्था फर्कंदैन । अब वर्षा लाग्यो, भुइँको टिप्न खोज्दा गोजीको झर्ने र भेलबाढीले बगाउने सम्भावनाबाट बच्नु राप्रपालाई बुद्धिमानी हुन्छ ।"
ठगी रोक्न ‘खुद्रा’ नोट,"सार्वजनिक गाडी होस् वा हाटबजारमा कारोबार गर्दा अचेल ‘खुद्रा छैन’ भन्ने जवाफ सामान्य भइसक्यो । एक र दुई रुपैयाँको फिर्ता उपभोक्ताले माग्न पनि छोडिसके । मुद्रा छाप्ने जिम्मेवारी पाएको नेपाल राष्ट्र बैंकले २०५९ बाट एक र दुई रुपैयाँका नोटको निष्कासन बन्द गरेको हो । सीमित मात्रामा सिक्का निष्कासन गरे पनि पर्याप्त मात्रामा उपलब्ध नहुनु, बोक्न झन्झट हुनु, हराउने सम्भावना धेरै हुनुजस्ता अव्यावहारिक कारणले गर्दा सिक्काले खुद्राको अभाव पूर्ति गर्न सकिरहेको छैन ।तपाईंले कत्तिको ख्याल गर्नुभएको छ, अहिले कुनै वस्तुको मूल्य बढ्दा कम्तीमा पाँच रुपैयाँ बढ्छ । अर्थात् एकदेखि चार रुपैयाँसम्म हाम्रो हिसाबकिताबबाट हराउँदो छ । यसको अर्थ उपभोक्ता एक, दुई, तीन र चार रुपैयाँसम्म खुद्रा नभएको बहानामा ठगिइरहेका छन् । अब त यो ‘ठगी’ वैध बनिसकेको जस्तो देखिन्छ । एउटा व्यक्तिले यसको खासै अनुभव नगरेको हुन सक्ला तर यो रकम दैनिक करोडौंमा छ ।साना नोट नहुनुले मूल्य परिवर्तनको दरमा डरलाग्दो प्रभाव परिरहेको छ । पाँच रुपैयाँ जाने कुनै सामानको मूल्य १० रुपैयाँ हुनु भनेको शतप्रतिशत मूल्यवृद्धि हो । १५ रुपैयाँ पर्ने चियाको दाम एकैचोटि २० हुनु भनेको ३३ प्रतिशत मूल्यवृद्धि हुनु हो । यस्तै तरकारीलगायतका दैनन्दिनका उपभोग्य वस्तुमा यो मूल्यवृद्धिले थाहै नपाई असर पारिरहेको छ ।गाडी भाडा, चिया, चिनी, दूधलगायत स–साना तर अति जरुरी वस्तुको मूल्यमा पर्ने यस्तो प्रभावले आम नागरिक र भुइँ अर्थतन्त्रलाई प्रत्यक्ष असर गरिरहेको छ । मूल्यवृद्धिलाई बढाइरहेको छ । अर्थतन्त्रका जानकारहरू एक र दुई रुपैयाँ दरका नोट छाप्न थाले मूल्यवृद्धिमा नियन्त्रण गर्न सघाउ पुग्ने दाबी गर्छन् । तर यसबारे मनग्य बहस भने हुनै सकेको छैन ।सरकारकै सहयोगबागमती प्रदेश सरकारको यातायात व्यवस्था मन्त्रालयले काठमाडौं उपत्यकामा सार्वजनिक सवारीसाधनको न्यूनतम भाडा तोकेको छ, १९ रुपैयाँ । तर यात्रुले तिर्दै आएका छन् २० रुपैयाँ । विद्यार्थीर्लगायतलाई भाडामा ४५ प्रतिशत छुट दिनुपर्ने भए पनि उनीहरूले १५ रुपैयाँ तिर्दै आएका छन् । यस्तै सरकारले तोकेको भाडादर २३, ३३ र ३८ रहेको छ । यो भनेको खुद्रा छैन भन्ने बहानामा बढी रकम उठाउने वैधता नै हो ।केही समयअघि कान्तिपुर टीभीले बनाएको रिपोर्टअनुसार काठमाडौंमा चल्ने सार्वजनिक यातायातमा दैनिक १५ लाख जनाले यात्रा गर्छन् । कुनै यात्रुले कम्तीमा १ देखि बढीमा ६ रुपैयाँसम्म बढी तिर्नुपर्छ । दुईतर्फी आउजाउ गर्दा त्यो रकम दोब्बर हुन्छ । अझ दुइटा वा त्योभन्दा बढी गाडी चढ्ने हो भने त्यसैअनुसार रकम बढ्दै जान्छ । तोकेभन्दा बढी भाडा लिएर गरिने लुटको त अर्कै कुरा भइगयो । खुद्रा नोट नछाप्ने देशमा यस्तो भाडादर तोक्ने सरकारले सार्वजनिक यातायातमा भाडाको कार्ड सिस्टम लागू गरे थोरै राहत हुँदो हो । तर, यो काम प्राथमिकतामा परेको छैन ।धेरै ठाउँमा खुद्राको कुरै हुँदैन । कतै–कतै खुद्रा छैन भनेर चकलेट वा मिठाई दिइटोपल्ने चलन छ । यसको प्रभाव चकलेट र चुइँगमको आयात वृद्धिमा समेत पर्ने गरेको अर्थशास्त्रीहरूले बेलाबेला बताउँदै आएका छन् । खुद्रा छैन भनेर एक रुपैयाँको हल्स चकलेट दिने क्रम बढ्दा यसलाई कतिपयले ‘हल्स इकोनोमी’ भनेर व्यंग्य पनि गर्ने गरेका थिए ।राष्ट्र बैंकको तर्कसार्वजनिक यातायात तथा बजार पसलमा गरेर भइरहेको दैनिक करोडौं रुपैयाँको ठगी रोक्नका लागि राष्ट्र बैंकले एक र दुई रुपैयाँ दरका नोट मनग्य निष्कासन गरेर बजारमा पठाउनुपर्ने हो । तर, त्यसको उल्टो मुद्रा निष्कासनको जिम्मेवारी पाएको राष्ट्र बैंक लागत महँगो भएको र एक वा दुई रुपैयाँको कुनै सामान नआउने भएको भन्दै यी दरका नोट निष्कासनमा रोक लगाएको छ । एक र दुई रुपैयाँको सिक्का छाप्न क्रमशः २ रुपैयाँ ४० पैसा र २ रुपैयाँ ७३ पैसा तथा पाँच रुपैयाँ दरको नोटको छपाइ खर्च प्रतिनोट १ रुपैयाँ ६८ पैसा लाग्ने नेपाल राष्ट्र बैंकको रेकर्डमा छ ।२०७७ भदौ २९ मा बसेको मन्त्रिपरिषद् बैठकले नेपालको नक्सा राखेर एक र दुई रुपैयाँको नोट छाप्न राष्ट्र बैंकलाई अनुमति दिने निर्णय गरेको तत्कालीन सरकारका प्रवक्ता प्रदीप ज्ञवालीले जानकारी गराएका थिए । तर राष्ट्र बैंकले यसको कार्यान्वयन गरेको छैन । मूल्यवृद्धि नियन्त्रण र भुइँ अर्थतन्त्रलाई टेवा दिनु पनि राष्ट्र बैंकको दायित्व हो भने ‘महँगो भयो’ भन्ने तर्कको वजन कति होला ? यति गम्भीर विषय केही करोड घाटा लाग्ने विषयसँग तुलना हुने कुरा पक्कै होइन ।नोट नै किन ?खुद्रा नोट महँगो पर्ने राष्ट्र बैंकको ढिपी भए पनि एक र दुई रुपैयाँको नोट नै छाप्नुको विकल्प छैन । सिक्का यसै पर्याप्त निष्कासन भएको छैन भने बोक्न एकदमै असजिलो छ । यो झन्झटको साटो उपभोक्ताले बरु एक–दुई रुपैयाँ नै माया मार्ने गरेको अनुभव छ । खुद्रा नोट नहुँदा खुद्राको हिसाबकिताब हराएको छ ।नोट नछाप्दासम्म खुद्राको आपूर्ति सहज हुने देखिँदैन । डिजिटल बैंकले पनि यो क्रमलाई केही कम गर्न सक्ला तर रोक्न सम्भव छैन । खुद्रा नोट भए यसले अहिले हराएको पाँच रुपैयाँभन्दा तलको हिसाब फेरि ब्युँतिनेछ । चकलेट र चुइँगमको आयात र उपभोग घट्नेछ ।पूर्वअर्थमन्त्री सुरेन्द्र पाण्डेलगायतले ‘भ्रष्टाचार नियन्त्रण गर्नका लागि पाँच सय र हजार दरका नोट अब नछापौं’ भन्ने बहस बेलाबेला चलाउने गरेका छन् । तर साना दरका नोट छापौं भनेरचाहिँ भनेको खासै सुनिन्न । साना कुरामा आँखा चिम्म गरिएको हो वा भ्रष्टाचार भनेको ठूल्ठूला मात्र हुन्छन् भन्ठान्ने होलसेल पारा पो हो कि ? ठूला नोट छाप्ने/नछाप्ने भन्नेबारे छलफल गर्दै गरौंला तर तत्काल एक र दुई रुपैयाँ दरका नोटचाहिँ छापिहालौं । मुद्रास्फीति रोक्नु तथा आर्थिक अनुशासन कायम राख्नु राष्ट्र बैंकको मुख्य दायित्वमध्येको एक भएकाले पनि यो काम प्राथमिकतामा पर्नुपर्छ ।आर्थिक इतिहासमा दक्खल राख्ने र अध्ययनशील नवनियुक्त गभर्नर विश्वनाथ पौडेलले खुद्रा नोटको पुरानो परम्परालाई ब्युँताउन जरुरी छ । आफ्नो पूरा नामको गभर्नरको दस्तखत एक र दुई रुपैयाँको नोटमा होस् र यो काम उनको कीर्ति बनेर रहोस् ।"
रक्तदान : दानको सर्वोत्कृष्ट रूप,"विज्ञानको योगदानलाई सही कार्यान्वयन र जीवन बचाउ अभियानलाई पूर्ण सफल बनाउन रक्तदाताको भूमिका निकै अतुलनीय रहेको छ । सेवाभावले ओतप्रोत स्वयंसेवीबीच आजको समयसम्म आइपुग्दा विश्वमै सबैभन्दा बढी पटक रक्तदान गर्ने को भनेर एक प्रकारको प्रतिस्पर्धा नै देखिन थालेको छ ।वास्तवमै विश्वकै स्वयंसेवी रक्तदाताहरू धन्यवादका पात्र मात्र होइन, मानवरूपी भगवान्कै रूपमा परिचित हुँदै आएका छन् ।संसारमा रक्तसञ्चार सेवाको इतिहास झन्डै ४ सय वर्ष पुरानो छ । सन् १६२८ मा डा. जेम्स ब्लन्डेल (बेलायत) ले मृत्युन्मुख एक रोगीलाई मानिसको रगत सञ्चार गराउने प्रथम प्रयास गरेका थिए । सन् १९०० मा डा. कार्ल लेन्डस्टेनर (अस्ट्रिया) ले ए, बी र ओ रक्त समूह हुन्छ भन्ने कुरा पत्ता लगाए । सन् १९१४ मा डा. हस्टिनले रगतलाई शरीर बाहिर बोतलमा सोडियम साइट्रेड रसायनको सहायताले नजम्ने गरी राख्न सकिने तरिका पत्ता लगाए । सन् १९३२ मा पहिलो रक्तसञ्चार केन्द्र लेनिनगार्ड अस्पतालमा सञ्चालन भएको थियो ।नेपालको रक्तसञ्चारको इतिहासलाई फर्केर हेर्ने हो भने विसं २००० मा स्वयंसेवी रूपमा परोपकार संस्थाको संस्थापक अध्यक्ष एवं सेवाका प्रतिमूर्ति स्व. दयावीर कंसाकारले मृत्यु शय्यामा छटपटाइरहेका रत्नकाजी तुलाधरलाई सर्वप्रथम रक्तदान गरी जीवनदान दिए । यो नेपालको इतिहासमै पहिलो स्वर्ण अंकित रक्तदान कार्य हो । त्यस्तै गरेर नेपालकी प्रथम महिला रक्तदाता सिस्टर तारादेवी तुलाधरले २०१८ मा एक मिर्गौलापीडित बिरामीलाई पहिलो पटक रक्तदान गरेकी थिइन् ।नेपालमा विसं २०२३ साउन १२ बाट लक्ष्मी ब्लड बैंकका नाममा वीर अस्पताल नजिकैको सानो घरमा रक्तसञ्चार सेवा नेपाल रेडक्रस सोसाइटीले स्थापना गरी सेवा सञ्चालन गरेको थियो । प्रारम्भिक अवस्थामा काठमाडौंमा केवल १५७ युनिट रगत संकलन गरी सेवा प्रदान गरिएको थियो ।सन् २००४ देखि विश्वव्यापी रूपमै विश्वकै रक्तदाता एवं सो अभियानमा साथ दिने सहयोगी सम्पूर्णलाई धन्यवाद दिँदै ए, बी र ओ रक्त समूह पत्ता लगाउने डा. कार्ल लेन्डस्टिनरको जन्मोत्सवको पावन अवसरमा जुन १४ का दिन विश्व रक्तदाता दिवस मनाउँदै आइरहेको छ । सन् २०२५ मा विश्व स्वास्थ्य संगठनले आफ्नो आवेदनपत्रमा ‘रक्तदान गरौं, आशा जगाऔं, हामी मिली जीव बचाऔं’ भन्ने नारालाई अगाडि सारेको छ ।यस पटक यो नारालाई अझ प्रभावकारी बनाउन आवश्यक परेकाले सरल तरिकाले समयमै सुरक्षित रगत उपलब्ध गराउन सकिएमा ज्यान बचाउन सकिन्छ भन्ने मान्यताका साथ विश्वभर रगतको अपरिहार्यता एवं महत्त्वलाई व्यापक बनाउँदै रक्तदानका लागि प्रोत्साहित गर्न विश्वभर हरेक वर्ष विश्व रक्तदाता दिवस मनाउने घोषणा गरिएको हो ।नेपालमा रक्तसञ्चार सेवा स्थापनाकालदेखि हालसम्म नेपाल रेडक्रस सोसाइटीले सञ्चालन गर्दै आइरहेको छ । हाल नेपालमा राष्ट्रिय रक्तनीति २०७० ले रक्तसञ्चार सेवालाई व्यवस्थित गर्न राष्ट्रिय रक्तसञ्चार कार्यक्रमअन्तर्गत नेपाल सरकारले नियमन निकायका रूपमा स्वास्थ्य मन्त्रालयअन्तर्गत राष्ट्रिय जनस्वास्थ्य प्रयोगशालालाई केन्द्र बनाई राष्ट्रिय रक्तसञ्चार ब्युरोको गठन भएको छ । जुन स्वागतयोग्य छ ।किनभने यस ब्युरोमार्फत राष्ट्रिय रक्त कार्यक्रममा यो ब्युरोले प्रभावकारी रूपमा देख्छ र राज्यको सहभागिता देखिन्छ । तर हालसम्म यो ब्युरो त्यति प्रभावकारी रूपमा देखिएको छैन । यो जुन उद्देश्यले स्थापना गरिएको छ, त्यसले पूर्णता पाउनुपर्छ, न कि अन्य सरकारी निकायजस्तो ब्युरो पनि सरकारी कार्यालयझैं केही कर्मचारीलाई जागिर खाने ठाउँ नबनोस् ।देशमा रगतको अभाव ठूलो समस्याका रूपमा देखिएको छ । तर, यो समस्या समाधान गर्न धेरै सजिलो छ । सम्बन्धित सरोकारवालाहरूको बीचमा समन्वय नहुनु, राष्ट्रिय रक्त कार्ययोजना नहुनु यसका खास समस्या हुन् । सरोकारवालाले आफ्नो जिम्मेवारी पूरा गर्ने हो भने यसको स्थायी समाधान गर्न सकिन्छ । उदाहरणका लागि सरोकारवालाको बीचमा समन्वयात्मक संगठन कार्ययोजना बनाउने, नेपाल सरकार र नेपाल रेडक्रस सोसाइटीले आफ्नो जिम्मेवारी पूरा गर्ने एवं रक्तदानलाई जनचेतना तथा उत्प्रेरणामूलक गतिविधिका रूपमा सञ्चालन गर्ने हो भने देशमा रगतको कहिल्यै अभाव हुँदैन ।नेपालमा संस्थागत रूपमा रक्तसञ्चार सेवा सुरु भएको ५९ वर्ष पूरा भएको छ । हाल रक्तसञ्चार सेवा स्वर्ण महोत्सव मनाउन गइरहेको छ । रक्तदानसहित राष्ट्रिय रक्त कार्यक्रमको प्रमुख सरोकारवालाका रूपमा रहेको स्वयंसेवी रक्तदाताको महत्त्वपूर्ण योगदानलाई स्मरण गर्दै रक्तदाता तथा रक्तदान गर्ने संस्थाहरूको प्रतिनिधिमूलक संस्थाका रूपमा कार्यरत एसोसिएसन ब्लोदानले नेपालमा रक्तदानको क्षेत्रमा विशेष योगदान पुर्‍याउने रक्तदाता तथा संस्थाहरूलाई सम्मान गर्दै आएको छ । यस वर्ष प्रथम रक्तदाता स्व. दयावीर सिंह कंसाकारप्रति समर्पित गरी ब्लोदानको स्थापनाको दिन पारी फागुन २२ मा प्रथम राष्ट्रिय रक्तदाता दिवस मनाइएको छ ।सबै लक्ष्य सफल हुन्छन् भन्ने छैन तर लक्ष्यप्रति सारिने हरेक पाइला सही हुनुपर्छ । त्यसका लागि सकारात्मक सोच, रचनात्मक विचार र दृष्टिमा उदारता हुनु जरुरी छ ।– श्रेष्ठ ब्लड डोनर्स एसोसिएसन नेपाल (ब्लोदान) का अध्यक्ष हुन् ।"
"जवाफदेही सञ्चार, संयमित राज्यसंयन्त्र","विश्वभरकै प्रेस स्वतन्त्रताको अनुगमन र अभिलेखन गर्ने संस्था ‘रिपोर्टर्स विदाउट बोर्डर्स (आरएसएफ)’ ले अघिल्लो महिना सार्वजनिक गरेको प्रतिवेदनले नेपालमा प्रेस स्वतन्त्रता खुम्चिँदै गएको देखाएको छ । एक वर्षअघि २०२४ को प्रतिवेदनमा नेपाल १८० देशमध्ये ६०.५२ अंकसहित ७४ औं स्थानमा रहेकामा २०२५ मा भने जम्मा ५५.२ अंकसहित ९० औं स्थानमा झरेपछि प्रेस स्वतन्त्रता सरोकारवाला यसै पनि चिन्तित छन् ।‘लोकतान्त्रिक गणतन्त्र नेपाल’ भनेर संविधानमा लेखिएका अक्षरका भरमा प्रेस तथा अभिव्यक्ति स्वतन्त्रता स्वतः स्थापित हुने होइन, यसका लागि त नागरिक, पेसाकर्मी र राज्यसंयन्त्र आआफ्ना अधिकार र उत्तरदायित्वप्रति सचेत र जवाफदेही हुनुपर्छ । राज्य भनेको सरकार, संसद्, अदालत, नागरिक र भूगोलको समग्र संस्था हो । एकअर्काप्रति प्रश्न, जिम्मेवारी र जवाफदेहिताबाट मात्र यो प्रक्रिया सञ्चालन हुन्छ । जब यो आपसी जिम्मेवारीको शृंखला विखण्डित हुन्छ, तब राज्यभित्र कोलाहल स्थापित हुन्छ । अहिले हामी त्यही अवस्थाउन्मुख छौं ।पछिल्लो समयमा राज्यसंयन्त्रका दुई कदममाथि प्रश्न उठेको छ । एउटा, बिजमान्डु डटकम र नेपालखबर डटकममा प्रकाशित समाचार हटाउन जारी भएको आदेश र दोस्रो, पत्रकार दिलभूषण पाठकलाई गिरफ्तार गर्न आएको आदेश । बिजमान्डु डटकम र नेपालखबर डटकममा प्रकाशित समाचार हटाउन भन्दै काठमाडौं जिल्ला अदालतले मंगलबार जारी गरेको अल्पकालीन अन्तरिम आदेशले सबैलाई झस्काएको छ ।पत्रकारिताको पहिलो सूत्र नै के हो भने जो विषय ध्रुवसत्य होइन, त्यही नै समाचार हो । जरुरी के छैन भने कुनै विषय शतप्रतिशत मान्छेलाई एकै पटक सहज वा असहज लागोस् । जहाँ विवाद हुन्छ, कानुनको व्याख्या गर्ने, आदेश दिने र फैसला गर्ने न्यायालयले हो । तर न्यायालय अमूर्त र अप्रत्याशित आदेश दिने संस्था होइन । उसलाई पनि निर्देशित गर्ने संविधान र कानुनले हो ।बिजमान्डु, नेपालखबर वा अन्य कुनै पनि सञ्चारमाध्यममा प्रकाशित समाचार निर्विवाद हुन सक्दैनन् । समाचार प्रकाशनपूर्व पुष्टि गर्ने र गल्ती भएमा क्षमा माग्ने र त्यसो नगरेमा दण्ड–जरिवाना भोग्ने कानुनी व्यवस्थाबाट सञ्चारमाध्यम उन्मुक्त छैनन् । प्रकाशित समाचार गलत भएमा माफी माग्ने वा कानुनी दण्डको भागीदार हुने स्थापित कानुनी अभ्यासका आधारमा समाज र सञ्चारमाध्यमबीचको सम्बन्ध सदियौंदेखि निरन्तर छ ।यता, नेपाल धितोपत्र बोर्डको विषयमा प्रकाशित समाचारमा आरोपित पक्षले मागदाबी गर्नासाथ काठमाडौं जिल्ला अदालतका न्यायाधीश पीताम्बर शर्माको इजलासले समाचार हटाउन अल्पकालीन अन्तरिम आदेश दिएपछि पत्रकारिता, सञ्चार, कानुन र न्यायका समग्र संयन्त्रबीचको वाद, विवाद र संवादको सम्पूर्ण प्रक्रिया खण्डित भएको छ । सञ्चारमाध्यमले प्रकाशित गरेको समाचारको तथ्य सत्यापित गर्नु, दुवै पक्षका जिकिर सुन्नु अदालतको अभ्यास र जिम्मेवारी पनि हो ।सम्बन्धित सञ्चारमाध्यमले के आधारमा उक्त समाचार लेखेको हो भन्ने विषयमा सोधपुछसमेत नगरी जिल्ला अदालत काठमाडौंले आदेश दिएको छ । ‘विपक्षीहरूलाई आफ्नै वेबसाइट, अनलाइन वा अन्य माध्यमबाट अप्रमाणित, तथ्यहीन समाचारहरू प्रकाशन, प्रसारण नगर्नू, नगराउनू, प्रकाशित भएका समाचारहरू अनलाइनबाट तुरुन्त हटाउनू, हटाउन लगाउनू’ भनी आएको आदेशले समाचारको तथ्य परीक्षण हुने बाटो पनि अवरुद्ध भएको छ । दुवै पक्षका तर्क, तथ्य र प्रमाण भिडाउनुअघि समाचार ‘अप्रमाणित’, ‘तथ्यहीन’ भनेर घोषणा गर्ने हो भने सुनुवाइ र बहसको प्रक्रिया व्यर्थ हुनेछ ।त्यस्तै, पत्रकार दिलभूषण पाठकले प्रकाशन गरेको भिडियो सामग्रीमा पनि राज्य संयन्त्रको सक्रियताले प्रश्न उठाएको छ । ‘टफ टक विथ दिलभूषण पाठक’ मा प्रसारित सामग्रीलाई लिएर प्रहरीको साइबर ब्युरोले अदालतबाट पक्राउ पुर्जी लिएको छ । पूर्वप्रधानमन्त्री तथा कांग्रेस सभापति शेरबहादुर देउवा र परराष्ट्रमन्त्री आरजु देउवाका छोरा जयवीर देउवाले ‘काठमाडौंको हिल्टन होटल खरिद गरेको र विदेशमा समेत लगानी गरेको’ भन्दै उक्त भिडियो तयार पारिएको छ ।पाठकविरुद्ध पक्राउ पुर्जी र काठमाडौं जिल्ला अदालतको आदेशले पनि नागरिक र पेसाकर्मी सबैलाई चिन्तित बनाएको छ । लोकतान्त्रिक व्यवस्थामा नागरिक, प्रेस, संसद्, न्यायालय र सरकार एकअर्काका आलोचक हुन्, समीक्षक हुन्, तर दुश्मन होइनन् । उनीहरू एकले अर्कालाई गर्ने व्यवहारमा पनि शत्रुता देखियो भने त्यसले कसलाई कमजोर बनाउँछ भन्ने दोस्रो प्रश्न हो, तर समाज र देशलाई कमजोर बनाउँछ, यो अहिलेको अवस्था हो ।कुनै पनि सञ्चार सामग्री प्रसारण गर्नुअघि जाँच गर्नु र प्रसारण गरेपछि कानुनी जिम्मेवारी लिनु प्रसारकको कानुनी दायित्व हो । किनकि नेपालको संविधानले पूर्ण अभिव्यक्ति स्वतन्त्रता र प्रेस स्वतन्त्रता मात्र निश्चित गरेको छैन, व्यक्तिको प्रतिष्ठालाई पनि प्रत्याभूत गरेको छ । प्रेस स्वतन्त्रता रक्षा हुनुपर्छ तर त्यो कानुनी प्रक्रिया र जवाफदेहिताबाट अलग हुन सक्दैन ।यो दायित्व र जिम्मेवारी विच्छेद भएमा प्रेस काउन्सिल र त्यसपछि अदालतको भूमिका हुन्छ । हाम्रो संविधानले परिकल्पना गरेको स्वभाविक अभ्यासले मात्रै व्यक्ति, सञ्चारकर्मी र राज्यको प्रतिष्ठा जोगाउन सक्छ । सत्यतथ्यको मूल्यांकन पारदर्शी कानुनी प्रक्रिया र संस्थागत संयमबाट मात्र सम्भव छ ।"
दलको हुने कि देशको ?,"काठमाडौं अझै पनि शक्ति संघर्षको नाभिस्थल हो । सिद्धान्त र व्यवहारमा तीव्र स्खलन नेपाली राजनीतिकै एक हिस्सा बनिसकेको छ । त्यसैले सत्तावृत्तमा जुन कथ्य प्रसारित गरिएको हुन्छ, यथार्थ त्योभन्दा भिन्न हुन सक्छ । जे बोलिएको हुन्छ, त्यो गरिएको हुन्न ।जे भित्र–भित्र गरिएको हुन्छ, त्यो बोलिएको हुन्न । राजनीतिक लाभहानिको जोड–घटाउबीच दल र नेताका द्वैध चरित्र उजागर हुँदै रहन्छ । यस्तोमा काठमाडौंलाई पत्याउन गाह्रो, नपत्याए सुख पनि नहुने ।सम्भावनाहरूको खेल हो काठमाडौं । तर कुनै पनि सम्भावना स्थायी हुँदैनन् । त्यसैले काठमाडौं निरन्तर संघर्षको मैदान पनि हो । काठमाडौंका बारेमा यस्तो पनि सुनिने–सुनाइने गरिन्छ । कुनै बेला कसैको झोलाबाट शक्ति निस्किन्थ्यो भने कुनै बेला बाह्य शक्तिको गोजीबाट । तर झोला र गोजी दुवै संघर्ष नै हुन् । राजनीतिक शक्ति संघर्षमा जुन सरल देखिन्छ, प्रकारान्तरमा त्यो यस्तो राजनीतिक–ज्यामितिको सरल रेखा बनिदिन्छ जहाँ दुई बिन्दुबीचको दूरी सबभन्दा लामो हुन्छ ।अवधि महाकाव्य रामचरित मानसमा एउटा प्रसंग छ । वनवास सकेर राम अयोध्या फर्किएका छन् । नगरवासीहरू उनको एक झलक पाउन अधीर छन् । रामले यो कुराको भेउ पाइहाल्छन् । भनिन्छ, त्यस उपरान्त उनी यस्तो यत्न गर्छन्, सबैलाई लागोस् कि राम प्रत्येक व्यक्तिलाई दर्शन दिइराखेका छन् । तुलसीदासले यही अवस्थाको वर्णन गर्दै लेखेका छन्, ‘अमित रूप प्रकटे तेहि काला जथा जोग मिले सबहि कृपाला ।’ यो त लोकमानसमा व्याप्त रामकथा हो । तर राजनीतिको खेल मैदानमा एउटै पात्रले सबैलाई छकाउन सक्दैन । एक दिन मन्दगतिमै सही राजनीतिकर्मीले रोजेको गोरेटो उजागर भइहाल्छ ।पूर्वराष्ट्रपति विद्यादेवी भण्डारीले कार्यकर्ताहरूसँग भेट्न एमालेसँग अनुमति लिनु नपर्ने स्पष्ट पारेकी छन् । उता एमालेका शक्तिशाली अध्यक्ष एवं गठबन्धनका प्रधानमन्त्री खड्गप्रसाद शर्मा ओलीले बाहिरबाट दलभित्र ढुंगा हान्ने कोसिसप्रति असहमति राखेका छन् । कतिपयलाई लाग्छ, ओली र भण्डारीको अहिलेको अवस्थिति त्यस्तो सरल रेखाका रूपमा छन् जहाँ दुई बिन्दुबीचको दूरी लामो छ । एमाले राजनीतिमा विद्याको सक्रियतालाई अझै पनि जटिल पहेलीका रूपमा बुझ्नेहरू कम छैनन् । मौजुदा प्रधानमन्त्रीको पूर्वराष्ट्रपतिको दलीय राजनीति प्रवेशबारे भित्री मनसाय के छ ? उनीबाहेक अरू कसले अर्थ्याउन सक्छ ?गणतन्त्रले आफ्नो राष्ट्रपतिका लागि बहुविध लगानी गर्दछ । राष्ट्रपति बन्न पुगेका व्यक्ति र संस्थालाई राज्यसँग प्राप्त हुन आएको तथ्यजाँचसहितको सूचना, राजकीय गोपनीयता, सैन्य सामर्थ्यबाट परिचय, व्यक्तित्व निखार्न सर्वोत्तम प्रबन्ध, निरोगिताका लागि बहुविकल्पी व्यय अर्पित गर्दछ । यसो गर्नुका पछाडि केही विशिष्ट लक्ष्य हुन्छ । जनताका जोकोही सन्तति जब राष्ट्राध्यक्ष बन्न पुगेका हुन्छन्, तिनबाट निर्धारित कार्यकालमा उच्चतम सेवा राष्ट्रले प्राप्त गर्न सकोस् । निवृत्तपश्चात् सबैलाई जोड्ने साझा विरासत लिएर देखिऊन् भन्ने अपेक्षा हुन्छ । यो राष्ट्रपति संस्थासँग जोडिएर आउने युगधर्म हो । शीतलनिवास मुलुकको प्रगतिका लागि बुद्धिमता, अखण्डता र प्रतिबद्धताको प्रतीक बन्नुपर्ने गणतान्त्रिक भरोसा हो ।राष्ट्रपतिबाट निवृत्तपश्चात् सुरक्षा, भरणपोषण, सचिवालय निर्माण, उपचारजस्ता पक्षलाई ध्यानमा राखिनुका पछाडि पनि यिनै मनसाय हुन् । कोही राष्ट्रपति बनेपछि ग्रहण गरेका अनुभव, प्राप्त पहिचान र गुरुत्व, अनुशीलन गरेका विरासत, विविधतायुक्त समाजबाट आर्जिएको स्विकार्यता आदि ती व्यक्तिका निजी सामर्थ्यजस्तो देखिए पनि मूलतः त्यो उपलब्ध हुन आएको राष्ट्रिय मानवीय पुँजी हो । गणतन्त्र मिथ्या अन्धविश्वासमा टिक्दैन । यो तर्क, तथ्य, संवाद, समझदारी र संवैधानिकताबाट चल्छ । तसर्थ निवृत्त राष्ट्रप्रमुखबाट आम नागरिकले केही मूल्य–मान्यताको आस गर्नु बेठीक होइन ।राष्ट्रपति भइसकेको व्यक्ति दलीय राजनीतिमा सक्रिय हुन मिल्ने कि नमिल्ने भन्ने किटान गरेको छ कि छैन भनेर संविधानका पृष्ठहरू पल्टाउनुभन्दा यो नैतिकताको प्रश्न हो । केही अघि उपराष्ट्रपति भइसकेका व्यक्ति फर्किएर दलीय चक्रव्यूहका विनयी योद्धा बनिसकेकै छन् । कसैले रोक्न सकेन ? कतै छेकवार लागेन ? राज्य प्रदत्त सेवा सुविधा लिन छाडे भन्ने तर्क तेर्सिएला । राजनीति गर्नेहरू सोझो बाटो हिँड्दैनन् । बांगोटिंगो, तलमाथि हिँड्नुलाई छलाङ लगाए भनेर व्याख्या गरिन्छ । पूर्वउपराष्ट्रपतिको दलीय राजनीतिको अवतार अचानक भएको होइन । वैयक्तिक रोजाइको पनि एक मर्यादा हुन्छ ।फेरि फर्कौं विद्या भण्डारीतर्फ । उनले भर्खरैको चीन यात्रामा आफूलाई एमाले गणका रूपमा उभ्याइन् । यतिखेर खड्गप्रसादको भृकुटी संकेतबिना एमालेभित्र पात पनि हल्लिँदैन । यस्तोमा पूर्वराष्ट्रपतिको सवारीमन्त्रीका रूपमा मन्त्रीमण्डलका एक एमाले सदस्यलाई पठाइयो । उसो त अहिले एकअर्कालाई शिष्ट झटारो हानिँदै छ । भण्डारी राज्यको सर्वोच्च पदमा केवल जननेता मदन भण्डारीको उत्तराधिकारको बर्को ओढेर पुगेकी होइनन् । जगजाहेर छ, यो एमालेका सर्वोच्च सेनापति खड्गप्रसादको दृढ निश्चयको परिणाम थियो । स्वाभाविक तवरमा त्यो पदमा उक्लिने पालो दलित नेता रामप्रित पासवानको थियो । तर दलभित्रको मत्स्य न्यायले विद्या भण्डारीको आरोहणले इतिहास रच्यो । एमालेको आन्तरिक जीवनमा खड्गप्रसाद–विद्या यी दुईको पछिल्ला दशकहरूमा अविचलन सहयात्रामा अनेकौं कीर्तिमान रचिएको छ ।भण्डारीको राजनीतिक सक्रियतालाई कतिपयले एमालेका बहालवाला दलपतिको प्लान बी भनेर व्याख्या गर्छन् । आउँदो विधान अधिवेशनबाट उमेरको हदम्यादसम्बन्धी तगारोलाई निफन्ने । स्वास्थ्य अनुकूलता रहिरहे फेरि एमालेको लगाम लिने । अहिलेको अवस्थामा अर्को भीम रावल बन्न कोही तयार छैन । अहिलेदेखि नै समयको पदचाप बुझी झ्याली पिट्नेहरू आ–आफ्नो शैलीमा रचनात्मकता देखाउन थालिसके । अर्को थरीले माधव नेपालको तेजोवध गरेपश्चात् वाम एकताको अमूर्त मार्गचित्रका नाममा विद्या भण्डारीको एमालेभित्र पुनरोदय हुने दाबी गर्छन् । एमालेभित्रका एकसे एक योद्धाहरू निःसर्त गोलबन्द हुने ‘साझा छहारी, विद्या भण्डारी’ नै नियति स्वीकार गर्लान् । स्थापित नेतृत्वलाई यदाकदा आफैंले तानेर माथि ल्याएका पात्रबाट खतरा हुन थाल्छ, त्यस्तोमा दन्तबझान भावी युद्धघोषको सूचक पनि हुन सक्ने विश्लेषण गर्नेहरू काठमाडौंको सत्ता करिडोरमा कम छैनन् ।कहिले आफू एमालेसँग अभिन्न रहेको बताउने त कहिले सो पार्टीका कार्यकर्तालाई भेट्न कसैको इजाजत लिनु नपर्नेजस्ता वक्तव्य भण्डारीबाट आउँछ । यस्तोमा कैफी आजमीको एक गीति पंक्ति सान्दर्भिक छ, ‘मिलो न तुम तो हम घबराए, मिले तो आंख चुराए, हमें क्या हो गया है ।’ आजको दिनमा एमाले र भण्डारीको सम्बन्ध के छ ? यो केवल कुनै अमूक दलभित्रको आन्तरिक विषय हुन सक्दैन । एमाले गणतन्त्र ल्याउने एक मुख्य पांग्रो हो, यो वर्तमान संविधान ल्याउने एक प्रमुख कर्ता हो । एमालेले मुलुकलाई आफूबाट दीक्षित एक राष्ट्रपति दिएको छ । तसर्थ एमालेले चाहेको र सोचेको के हो ?अलमल केन्द्रित एमाले राजनीति अगाडि बढिरहँदा आशा गर्ने ठाउँ धेरै देखिन्न । समाजलाई चाहिने स्वायत्त स्थान यो पार्टीले आफ्नोतर्फबाट दिन सकेनन् भने प्रकारान्तरमा उनीहरू स्वयं त्यस प्रक्रियाको कोपभाजनमा पर्ने जोखिम हुन्छ । प्रत्येक पद, पात्र र पृष्ठभूमिकालाई आफ्नो दलीयकरणको झोला बोकाउने अभीष्ट राजनीतिक संस्कृतिकै रूप लिन थालेको छ । दलीयकरणले सार्वजनिक जीवनलाई पनि प्रभावित गरिरहेको छ । विद्याको एमालेमा सक्रियकरणले एक उकुसमुकुस बढाइरहेको छ । दुन्दुभी बजाउन तम्तयार एमालेगणले अब मुख फोर्नै पर्छ । सक्रियकरण र यसको आडमा हुर्किएको संरक्षणवादी राजनीतिक अभ्यास देखे–भोगे पनि यसबारे बोल्न एमाले जस्तो गणतन्त्रवादी पार्टीलाई के–कस्तो किसिमको त्रासले बाँधेको छ ?विद्या भण्डारीले के गर्ने ? उनी कुन ‘वैचारिकी’ को निर्माणमा लागेकी हुन् ? उनी कुन मूल्य–मान्यतालाई स्थापित र संस्थागत गर्नका लागि वचनबद्ध छिन् ? एक बलियो वाम पार्टी, वाममय नेपाल र अन्ततः एक थान वामी संविधान ल्याउने सपना कसैले देख्न सक्छ । कसैले संयोजन गर्न सक्छ । आफूलाई समर्पित गर्न सक्छ । तर निर्मम भएर स्विकार्नुपर्छ, यो संवैधानिक प्रवाहले एक पूर्वराष्ट्रपतिको सक्रियताबाट हुने कल्पना पनि गर्न सक्दैन । खुलमखुला गणतन्त्रमाथि त्यसकै शपथ खाएका व्यक्तिबाट प्रहार हुँदा अन्य गणतन्त्र मान्ने राजनीतिक शक्तिहरूको यस्तो मौनता पक्कै पनि गतिशील नेपाली समाज निर्माणका लागि सहयोगी हुन्न । सिंगो देश, राज्य र समाजलाई दलीयकरण गर्न चाहने समूहको बोलवाला बढ्दै गएको समयमा कुनै ‘कम्फर्ट जोन’ मा उभिएर ‘सेलेक्टिभ एक्टिविज्म’ गर्न सकिँदैन । दल र विचारभन्दा माथि देशलाई मानेर अभिभावकत्व दिइसकेका पात्रले आफ्नो त्यो ओज, वजन विसर्जित गर्न थाल्नु भनेको कुनै अमूक पात्रको पतन मात्र हुँदै होइन । त्यसैले यहाँ भन्न खोजिएको छ, यो त गणतान्त्रिक समाजको वैचारिकी निर्माणको ‘नट–बोल्ट’ कहीँ न कहीँ खुकुलो भएकै छ ।यतिखेर राजावादी कित्ताबाट तर्क उठेको छ, दल र विचारभन्दा माथि रहेका व्यक्ति केवल ‘राजा’ हुन् । त्यसैले फर्किए त राजा बेस । विद्या भण्डारीको अवैचारिकीले राजावादी तर्कलाई पोषित गरिरहेको छ । गणतन्त्र मन पराउने जनताको अपेक्षालाई, तिनको भावनालाई आघात पुर्‍याइरहेको अवस्थालाई उनले कसरी लिने ? यो त त्यो उच्च आसनमा बसिसकेको व्यक्तिले आफैं देखाउनुपर्ने परिपक्वता किन उभार लिन नसकेको होला ? संस्थाहरूको निर्माण, त्यसको स्विकार्यता र निरन्तरता एक दिनमा विकसित हुँदैन, स–साना डेगहरूले नै कालान्तरमा अनुकरणीय परम्परा बसाउँछ । भण्डारी राजनीतिमा फर्किने कुरा नियम–कानुनको कोणबाट मात्रै हेर्ने विषय हुँदै होइन । गणतन्त्र त एक कोरिएको रेखालाई केरमेट नगरी स्वयंद्वारा एक उन्नत मानकको रेखा कोर्नु हो । राष्ट्रपति पद र संस्था निरपेक्ष हुन्छ, यो दल, क्षेत्र, भूगोलभन्दा देशको हुन्छ, सबैको हुन्छ । सामाजिक सेवाका क्षेत्रमा प्रशस्त काम गर्ने अवसर छँदै छ । एक पूर्वराष्ट्रपतिका लागि, त्यहाँ आफूले आर्जन गरेको सामाजिक पुँजीको प्रयोग गरे हुन्छ नि । म्याडम ! दलको हुने कि देशको ?"
दोहनकारी राज्यव्यवस्थाको डसाइ,"स्थायी सत्ताको अग्रसरता र केही भूराजनीतिक खेलाडीहरूको सहजीकरणले गर्दा सन् २०१५ को ८ जुनमा सम्पन्न १६ बुँदे षड्यन्त्रमार्फत् नेपालका तीन प्रमुख दलहरूबीच राजनीतिक सहमति कायम भएको थियो । उपयोगिता समाप्त भएपछि त्यस षड्यन्त्रात्मक दस्ताबेजमा साक्षी किनारा सदर गर्दै सहीछाप ठोक्ने मधेशीहरूको प्रतीक पात्र बनाइएका विजयकुमार गच्छदार पछि आफ्नो मातृदलमा नै फर्किएकाले उनको छलकपटका बारे छुट्टै छलफल जरुरी छैन ।त्यसपछि एक दशकदेखि नेपाली कांग्रेस, नेकपा एमाले र नेकपा माओवादी दलका शीर्षस्थ राजनीतिकर्मीहरू पालैपालो सरकारको नेतृत्व गरिरहेका छन् । नाम र नेता फरक भए पनि वर्चस्वशाली तीन ठूला पार्टीहरूको सांस्कृतिक आस्था, अर्थराजनीतिक नीति र शासकीय कार्यक्रममा खासै भिन्नता देखिँदैन । देशको शीर्ष राजनीतिक तहमा नीतिगत भिन्नता नभएपछि सुशासन र सेवा प्रवाहमा कुनै बाधा नहुनुपर्ने हो । धरातलीय यथार्थ भने निराशाजनक छ । राजनीतिक सत्ताले सामान्यजनमा आस र विश्वास जगाउन सकेको छैन ।आवधिक निर्वाचनले अपवादबाहेक चिनिएकै अनुहारहरूलाई पटक–पटक जनअनुमोदनको वैधानिकता प्रदान गरिरहेको छ । अगुवा र पछुवा गाडीहरूको ताँतीका साथ गणतान्त्रिक शासकहरूको सवारी नियमित छ । देशको दैनिक प्रशासन सेवाग्राहीले तोकिएको सँगसँगै प्रचलित ‘दस्तुर’ बुझाउना साथ स्वचालित तवरले सञ्चालित हुने ‘अटोपाइलट मोड’ मा छ । अर्थतन्त्रलाई अद्यापि विप्रेषणले धानिरहेकै छ— ‘रेमिट्यान्समा रेकर्ड, वैशाखमै भित्रियो १ खर्ब ६५ अर्ब’ यस अखबारको मुख्य समाचार हो ।राजनीतिक सम्भ्रान्तहरूको अल्पतन्त्र र आर्थिक बिचौलियाहरूको धनाढ्यतन्त्र मिलेर बन्ने अधमतन्त्र (काकिस्टोक्रेसी) असाध्यै शक्तिशाली हुने रहेछ । अधमतन्त्रको स्थायित्वलाई सहजै हल्लाउन सकिँदैन । असन्तुलित राजनीतिक स्थायित्वबाट उत्पन्न जडताले भने सामान्यजनमा मानसिक थकान, अकारण असन्तुष्टि एवं दिक्दारी मिश्रित उराठलाग्दो क्लान्ति (आन्वी) उत्पन्न गराउन सक्छ ।आजभोलि पदासीन, पूर्व र भावी प्रधानमन्त्रीहरू खड्गप्रसाद शर्मा ओली, पुष्पकमल दाहाल वा शेरबहादुर देउवाको अनुहार देखेर धेरैजसो सामान्यजनलाई रिस उठ्न पनि छाडिसकेको छ । बरु तिनको नाम सुन्ना साथ हाइ नकाढ्ने कमै होलान् । आफ्नो उपस्थिति दर्साउन खस–आर्य समुदायका नृजातीय मुख्तियार शर्मा ओली सार्वजनिक भाषणमा कथा हाल्न छाड्दैनन्, तर उनका टुक्काहरू बासी र पट्ट्यारलाग्दा सुनिन्छन् । अध्यक्ष देउवाका अभिव्यक्तिहरूले क्रोधित तुल्याउने क्षमता पनि गुमाइसकेका छन्— निरीह र अक्षम राजनीतिकर्मीसँग के रिसाउनु ! अध्यक्ष दाहालका वाचालाई उनको आफ्नै दलले समेत पत्याउन छोडेको धेरै भयो ।नेपालको स्थायी सत्तालाई भने सायद सामान्यजनमा व्याप्त विरक्तिको हेक्का छ । अन्यघृणा, अन्धभक्ति एवं प्रियतावादजस्ता नृजातीय राष्ट्रवादका उत्तेजक तत्त्वहरूलाई हिन्दुत्ववादी र राजावादी राजनीतिकर्मीहरूले हत्याइसकेका छन् । नृजातीय सत्ताका अगाडि मधेशआश्रित दलहरूको निःसर्त आत्मसमर्पणपछि अधीनस्थहरूलाई उक्साएर वर्चस्वशाली ऐक्यबद्धता बढाउने तरिकाको शक्ति क्षीण भइसकेको छ । पश्चिमाहरूको विकर्षण र हिन्दुत्वको आकर्षणले गर्दा ‘अन्धभारत विरोध’ पनि राजनीतिक बजारमा आजभोलि खासै बिक्दैन ।सामान्यजनलाई अल्झाइराख्न रोटी जत्तिकै महत्त्व सर्कसको पनि हुन्छ भन्ने कुरा प्राचीन रोमका शासकहरूले बुझेका थिए । तिनले रंगभूमिमा पेसेवर लडकालाई भिडाएर सामान्यजनलाई मनोरञ्जन प्रदान गर्ने गर्दथे । अपराधीलाई सार्वजनिक अखडामा ढुंगा हान्न लगाएर आनन्द प्रदान गर्ने चलन कतिपय इस्लामिक देशहरूमा अद्यापि कायम छ । सभ्य मञ्च प्रस्तुतिहरूमा दर्शकलाई चामत्कृत तुल्याउन कथानकसँग असम्बद्ध तर उत्कृष्ट नृत्य क्षमता प्रदर्शित गर्ने अन्तरालिका देखाउने गरिन्छ ।त्यस्ता सबै उपक्रमहरूको मुख्य उद्देश्य सामान्यजनलाई मनोरञ्जनमा अल्झाएर शासकहरूको ज्यादतीलाई निर्बाध चल्न दिनु हो । नेपालको स्थायी सत्ताले शासकीय संयन्त्रमा आफ्नो पकड खुकुलो हुन नदिन प्रदर्शनीय भ्रष्टाचारविरोधी अभियानलाई सर्कस, तलबारबाजी वा अन्तरालिका बनाएको जस्तो छ ।भ्रष्टाचारको आरोप नलागेका उच्च सार्वजनिक अधिकारी भेट्टाउन कठिन छ । अख्तियार दुरुपयोग अनुसन्धान आयोगका कम्तीमा तीन प्रमुख आयुक्तहरूकै नाम विभिन्न काण्डहरूमा मुछिएको कुरा कसैसँग लुकेको छैन । तर शक्तिको तुजुक नै कस्तो हुन्छ भने काँचको महलमा बस्नेहरू पनि अर्काको घरमा ढुंगा हानेर सामान्यजनको ध्यान अन्यत्र मोड्ने प्रयत्न गर्न छाड्दैनन् ।अदुअआका केही दिनयताको क्रियाशीलता प्रशंसनीय हुनुका साथै दर्शनीय पनि छ । केही सम्मानजनक अपवादबाहेक नेपालका बैंकहरूबाट भनसुन बेगर सानो र लेनदेनबेगर ठूलो ऋण पाइँदैन भन्ने कुरा थाहा नहुने कमै होलान् । त्यसैले ऋण लिने सेवाग्राहीसाग घूस मागेको आरोपमा नेपाल बैंक लिमिटेडका तत्कालीन अध्यक्षविरुद्ध विशेष अदालतमा भ्रष्टाचार मुद्दा दायर गरिएकोमा अचम्भित हुनु पर्दैन ।कुनै सरकारी ठेक्कापट्टा भएको छ भने रकमको आकारअनुसार लेनदेन भएकै होला भन्ने मान्यता अधिकांश गरिब देशहरूको यथार्थ हो । अनि नेपाल दूरसञ्चार प्राधिकरणको उपकरण टेरामक्स प्रविधि खरिद प्रकरणमा पूर्व सञ्चारमन्त्रीसहित १६ जना र २ कम्पनीविरुद्ध विशेष अदालतमा मुद्दा दायर भएकोमा के आश्चर्य मान्नु ! भुटानी शरणार्थी प्रकरण, बालुवाटार जग्गा प्रकरण, तथाकथित यती–ओम्नी काण्ड र गिरीबन्धु टी इस्टेट जग्गा प्रकरणजस्ता प्रसंगहरू थाती छन् ।नेपाल टेलिकमको बिलिङमा भ्रष्टाचार गरेको अभियोगमा प्रबन्ध निर्देशक र पूर्वप्रबन्ध निर्देशकसहित १८ जनाविरुद्ध भ्रष्टाचार मुद्दा दायर भएको छ । गोर्खा मिडियामार्फत सहकारीको रकम अपचलनको आरोप लागेका र दुई–दुई पटक उपप्रधानमन्त्री तथा गृहमन्त्री भइसकेका रवि लामिछाने थुनामा रहे पनि अझै राष्ट्रिय स्वतन्त्र पार्टीका सभापति पदमा कायम छन् ।भिजिट भिसाको आवरणमा भएको मानव तस्करी र ठगी प्रकरणमा मुछिएका गृहमन्त्री रमेश लेखकको राजीनामा मागेर अवरुद्ध भएको संसद् अत्यावश्यक बजेट छलफलका लागि समेत खुल्न सकेको छैन । रोमहर्षक ‘सस्पेन्स थ्रिलर’ चलचित्रका दृश्यहरूजस्ता लाग्ने यस्ता घटनाहरूलाई सामान्यजनले आफ्नो जीवनसँग असम्बद्ध पटकथाजस्तो मात्रै लिन्छन् ।पतञ्जलि जग्गा प्रकरणमा भ्रष्टाचार गरेको आरोप लगाउँदै पूर्वप्रधानमन्त्री माधवकुमार नेपालसहित ९३ जनाविरुद्धको भ्रष्टाचार मुद्दाले भने नेपाली सत्ताको अन्तर्निहित चरित्रलाई उजागर गरेको छ । परम्परागत सत्ताको भ्रष्टतासँग जोडिएको हिन्दी भाषाका दुई पंक्तिहरू व्यापक प्रचलनमा छन्— ‘हमाम में हम सब नंगे हैं’ र ‘काजल की कोठरी में काजल की दाग लागे हीं लागे’ !सदाचारका प्रतिमूर्ति महात्मा गान्धीलाई रेलको तेस्रो दर्जामा निश्चिन्तसँग सफर गराउन परिचालित गर्नुपरेको सादा पोसाकका सुरक्षाकर्मीहरूको दस्तामा लाग्ने खर्च पहिलो श्रेणीको टिकटको दामभन्दा कैयौं गुणा बढी हुन्थ्यो भन्ने कुरा तत्कालीन बेलायती प्रशासकहरूले उल्लेख गर्ने गर्दथे ।‘फकिर आदमी’ भनेर छवि निर्माण गरेका भारतीय प्रधानमन्त्री नरेन्द्र मोदीको राजसी पहिरन र शक्तिशाली सम्राट्जस्तो जीवनशैली त अब टिप्पणीलायक पनि मानिँदैन । देउवाको दरबार, दाहालको घडी र शर्मा ओलीको जुत्तालगायत परिधान नेपालका कुनै पनि धन कुवेरभन्दा कम छैन भने सार्वजनिक चर्चा हुन छाडेको धेरै भयो ।पूर्वप्रधानमन्त्री नेपालले पतञ्जलि प्रकरणमा केही गल्ती नै गरेका छैनन् होला भन्ने तर्क मिथ्या ठहरिन सक्छ । प्रथमदृष्टया नै लाभग्राही पतञ्जलिले सरकारी सुविधाको अनुचित उपयोग गरेको देखिन्छ । तत्कालीन प्रधानमन्त्री नेपालले ‘लाला’ रामदेव र व्यवसायी बालकृष्णसँग जोडिएको उपक्रमलाई पत्याएको निर्णयमा व्यक्तिगत वा पार्टीगत लाभको हिसाबकिताब भएकै छैन होला भन्ने कुरा कसैले ग्यारेन्टी गर्न सक्दैन । प्रश्न केवल त्यस प्रकरणको पृष्ठभूमि र कारबाही सुरु गरिएको समय चयन र महत्त्व प्रदर्शनको हो ।सदाचार अपवाद र भ्रष्टाचार सामान्य मानिने राजनीतिक वृत्तमा मुद्दा खेप्ने पहिलो पूर्वप्रधानमन्त्री ठहरिनुलाई नियमित प्रक्रिया मान्न किन पनि कठिन छ भन्ने आफ्नो सत्तालिप्सा र अन्यघृणामा आधारित अन्धराष्ट्रवादी ‘एमाले चरित्र’ का बाबजुद समसामयिक नेपालका शीर्षस्थ राजनीतिकर्मीहरूमध्ये अपेक्षाकृत सरल, उदार, सामान्य जीवनशैली र त्यसैले सफा सार्वजनिक छवि भएका साह्रै थोरै राजनीतिकर्मीहरूमध्ये नेपाल पनि हुन् ।भारतमा केन्द्र सरकारको प्रवर्तन निर्देशनालय (एनफोर्समेन्ट डायरेक्टरेट, छोटकरीमा ईडी) राजनीतिक प्रतिशोधको औजार बन्न पुगेको आक्षेप लगाउने गरिन्छ । नेपालमा हाल तीव्रता पाएको भ्रष्टाचारविरोधी अभियान मनोरञ्जक अन्तरालिका, राजनीतिक प्रतिशोध वा शासनसत्तालाई सफा पार्ने मुहिममध्ये के हो भन्ने कुरा समयक्रममा खुल्ने नै छ । सम्पूर्ण राज्यव्यवस्था नै सामान्यजनको शोषण गर्ने दोहनकारी संस्थाहरूमा निर्भर रहेकाले सार्वजनिक जीवनमा भ्रष्टाचारको न्यूनीकरण गर्ने काम सहज हुने भने देखिँदैन ।परिकल्पना प्रभावको मानसिक मूल्यांकन गर्ने कामलाई विवेचन परीक्षण (थौट इक्स्पेरमन्ट) भनिन्छ । विवेचन परीक्षणकै आधारमा पनि भ्रष्टाचारको विरोध गरेरै नेपालको राष्ट्रिय राजनीतिमा स्थापित हुन सक्ने सम्भावना अत्यन्त कम देखिनुको मुख्य कारण सायद के हो भने, सार्वजनिक पदलाई जन्मजात हकदारी (एन्टाइटल्मन्ट) ठान्ने राणा–शाह संस्कृतिलाई बाहुनवादी ‘मौकामा चौका हान्ने अवसर’ ठहर्‍याउने अभ्यासले झन् बलियो बनाएको छ ।इमानदारीभन्दा बफादारी महत्त्वपूर्ण ठहरिने नेपालको परम्परागत शासकीय संस्कृतिमा अधीनस्थ समुदायका व्यक्तिहरूलाई सदाचारी बनेर आफ्नो अस्तित्व कायम राख्न सक्ने सुविधा उपलब्ध हुँदैन । ती त फगत ‘महाजनो येन गतः स पन्था’ निर्देशलाई पछ्याउँछन् । वर्चस्ववादी खस–आर्य राजनीतिकर्मीको सार्वजनिक आचरणका मान्यताहरूको वस्तुपरक विश्लेषण भने निरन्तर भइरहन जरुरी छ ।तेहरो मापदण्डअर्थशास्त्री ड्यारोन एसिमोग्लु र जेम्स ए रोबिन्सनले राज्य असफलताका कारणहरू केलाउने क्रममा हाइटी, अफगानिस्तार र सबसहारान अफ्रिकी मुलुकहरू सँगसँगै नेपालको पछौटेपनका लागि दोहनकारी संस्थाहरूलाई दोषी ठहर्‍याएका छन् । कालान्तरमा नोबेल पुरस्कारका पनि सहविजेता बनेका एसिमोग्लु र रोबिन्सनले दोहनकारी राज्यव्यवस्थालाई सम्भ्रान्त हितलाई प्रवर्द्धित र सुरक्षित गर्ने र सामान्यजनप्रति उदासीन केन्द्रीकृत संरचनाका रूपमा परिभाषित गरेका छन् ।सामान्यीकरण गरिएकाले परिभाषा केही अपुरोजस्तो लागे पनि दोहनकारी राज्यव्यवस्थाले व्यापक जनसंख्यालाई फाइदा पुर्‍याउन सक्ने नीतिलाई कमजोर बनाउने निष्कर्षसँग असहमत हुन सकिँदैन । तर अर्थशास्त्रीद्वयले औंल्याएअनुसार दोहनकारी संस्थाहरूको उदयका लागि औपनिवेशिक नियन्त्रणको दोहरो नीतिलाई मात्र दोषी ठहर्‍याउन अपर्याप्त हुनेछ ।युरोपेलीहरूको बसोवासी उपनिवेश (सेटलर कालनी) एवं शोषण उपनिवेश (रिसोर्स एक्स्प्लाइटेसन कालनी) प्रति भिन्दाभिन्दै दृष्टिकोणअनुसार संस्था निर्माण भएको कुरा सत्य हो । त्यससँगसँगै सामाजिक विकासका क्रममा जड बन्न पुगेका प्रचलनहरूको भूमिकालाई पनि न्यूनीकरण गर्न मिल्दैन ।दोहनकारी संस्थाहरूको जड भने प्रायशः राजनीतिक संस्कृतिभित्र अडिएको हुन्छ । सिंगै एउटा जाति नै एक परिवारका रूपमा रहेका कबिलाका सरदारहरूको समुदायिक सम्पत्तिमा अग्राधिकार हुन्थ्यो । पुरोहितहरूले देवस्वलाई राजस्वभन्दा पनि प्रमुख ठहर्‍याएर असुलउपर गर्ने चलन लगभग सबै आदिम प्रचलन र संगठित धर्ममा व्यापक थियो । सार्वभौमिकताको राजनीतिक अवधारणालाई धर्म र राज्यसत्ता छुट्याउने सन् १६४८ मा सम्पन्न वेस्टफेलियाको शान्ति व्यवस्थाले स्थापित गरेको थियो ।फ्रान्सेली क्रान्तिले स्वतन्त्रता, समानता, बन्धुत्व एवं लौकिकता सुनिश्चित गर्ने आस्थालाई सन् १७९० को दशकतिरै संस्थागत गरिसकेको भए तापनि ‘जीउधन सरकारको’ भन्ने सार्वभौमको सर्वाधिकार सुनिश्चित गर्ने पुरातन मान्यता नेपालमा सन् १९५१ सम्म कायम थियो । शासकलाई नैतिकताका नियमहरू लाग्दैन भन्ने कथन कौटिल्यदेखि मैकियाभेलीसम्मका राजनीतिक चिन्तकहरूको समान धारणा हो ।बेलायती चिन्तक थोमस फुलर (सन् १६५४–१७३४) संकलित र बहुउद्धृत ‘जतिसुकै माथि पुगेको व्यक्तिभन्दा कानुन सदैव उपर हुन्छ’ भन्ने उक्तिको अन्तर्निहित कमजोरी नै के हो भने, प्राकृतिक र दैविक भनेर प्रचलित नियमहरूभन्दा मानव–निर्मित कानुन माथि हुन्छ । कानुनको निर्माण, पालन र अनुगमन भने समाजमा कायम शक्ति सन्तुलन एवं त्यस प्रक्रियामा संलग्न पात्रहरूले निर्धारण गर्दछन् । न्यायप्रिय शासक आकाशबाट झर्दैनन् ।अड्डा–अदालतका हाकिम मंगल ग्रहबाट आउने होइनन् । पृथ्वीका अन्य मानवीय त्रुटिहरू भएका सामान्यजनजस्तै नीति, नियम र निर्देश बनाउने, लागू गराउने र अनुगमन गर्ने व्यक्तिहरूको मूल्य र मान्यता पनि ती हुर्केका समाजबाट नै निर्धारित भएको हुन्छ । हुन त ‘वैदिकी हिंसा–हिंसा न भवति’ भारतेन्दु हरिश्चन्द्र रचित व्यंग्यात्मक नाटकको नाम हो, तर त्यस काल्पनिक कथनले मौन पशुहरूको बलि प्रदान गर्ने प्रथाको शास्त्रीय वैधतालाई प्रश्नको घेरामा भने पुर्‍याएको छ ।त्यसै तर्जमा के पनि तर्क गर्न सकिन्छ होला भने, शासकीय भ्रष्टाचार–भ्रष्टाचार न भवति ! शासक, शासित र अधीनस्थ प्रवर्गलाई छुट्टाछुट्टै मापदण्डअनुसार दण्डित गर्ने समसामयिक नेपालको प्रचलन जंगबहादुरले जारी गराएको विभेदकारी मुलुकी ऐनको आधुनिक संस्करण हो भने पनि हुन्छ । पूर्वप्रधानमन्त्री नेपालको अभियोजनका आधारमा अनुसन्धान निकायहरूले आफ्नो काम निर्भयता र निष्पक्षताका साथ गर्ने हो भने, नेपालमा सर्वोच्च अदालतको सर्वोच्चता कायम रहने गरी स्थायी सत्ताको प्रमुखता अझ सुदृढ हुनेछ ।संस्थागत कमजोरीबेइमानीको प्रतिफल भोग्ने क्षमता नभएकाले इमानदार हुनु कमजोरको बाध्यता हो । सत्ता र शक्ति हातमा हुनेहरूले देखाउने इमानदारी, नैतिकता र अदूषणीयता (इनकर्प्टिविलिटी) मिश्रित चरित्रलाई सत्यनिष्ठा भन्न सकिन्छ । जिम्मेवार व्यक्तिको व्यवहार वा गतिविधि सञ्चालनलाई निर्देशित गर्ने नैतिक सिद्धान्तहरूको संकलन आचारनीति (एथिक्स) हो । सत्यनिष्ठा र आचारनीति कायम नरहेको समाजमा न्याय सुनिश्चित गर्न दण्डविधिलाई मात्र आधार बनाउने हो भने, प्रत्यक्ष पीडित ठम्याउन नसकिने अपकर्म र धवल वस्त्र अपराध (ह्वाइट कलर क्राइम) झन्झन् बढ्दै जान्छ ।चोरमाथि चकार भन्ने उखानलाई प्रशासनिक शब्दावलीमा व्याख्या गर्ने हो भने ‘घूस लिन्या र दिन्या’ समात्न जाने झन् ठूलो घूसखोर निस्क्यो भने ओखतीले निम्त्याउने जटिलता रोगभन्दा पनि खतरनाक बन्न पुग्न सक्छ । चीनमा भ्रष्टाचारका लागि आजीवन कारावासदेखि मृत्युदण्डसम्मको सजाय दिइएका दृष्टान्तहरू छन् । जोखिम जत्ति धेरै भयो, अनियमित निर्णय लिने अनैतिक अधिकारीले आफ्नो रिस्वतको दरभाउ उत्ति नै बढाउँछन् ।कथंकदाचित तल्लोस्तरमा लेनदेनको मोलभाउ मिलेन भने काम गराउने पक्ष ठूलो थैली बोकेर माथिल्लो तहसम्म पुग्छन् । धेरै निर्णयकर्ताहरूको सहभागिता चाहिने ठूला कारोबारमा बिचौलियाको भूमिका महत्त्वपूर्ण हुन जान्छ । दण्डको डर देखाएर साना अपराधहरूमा केही कमी ल्याउन सकिए पनि ठूला अनियमितता नियन्त्रण गर्न संस्थागत सुधार र व्यवहार परिवर्तनको विकल्प छैन ।स्यामुएल हन्टिङटन एवं उनका शिष्य फ्रान्सिस फुकुयामाद्वारा प्रतिपादित राजनीतिक क्षय (पलिटकल डिके) सिद्धान्तले शासकीय संस्थाहरूको क्रमिक अपकर्षलाई व्याख्या गर्दछ । खास कालखण्डका निश्चित सामाजिक आवश्यकताहरू पूरा गर्न र सामाजिक व्यवहारलाई नियमन गर्न केही संस्थाहरू सिर्जना गरिएका हुन्छन् । कालक्रममा पुरानो परिस्थिति परिवर्तित हुन्छ र नयाँ चुनौतीहरू देखा पर्छन । पुराना संस्थाहरू परिवर्तित परिस्थितिका चुनौतीहरूको सामना गर्न सक्दैनन् । त्यस्तै सत्तामा हाबी सम्भ्रान्तले राज्यका संस्थाहरूमाथि एकाधिकार कायम गरेर ‘राज्य कब्जा’ गर्न सफल भयो भने दोहनकारी राज्यव्यवस्थालाई लोककल्याणकारी बनाउन सकिने सबै सम्भावना समाप्त हुन्छ ।सत्तासीनले हाकाहाकी आफन्तवादी शासन र चाकर पुँजीवादलाई प्रवर्द्धन गरे भने वर्चस्वशाली समुदायबाट नै अनुदार प्रियतावादी राजनीतिकर्मीको उदय हुन सक्छ । आत्मघाती हिंसात्मक विद्रोहको सम्भावनालाई पनि निषेध गर्न सकिँदैन । गणतान्त्रिक नेपालमा आत्म–सुधारको अर्थराजनीतिक संयन्त्र भनेको संसद् हो । तथाकथित संवैधानिक निकायको अति सक्रियता सँगसँगै संसद्को अपेक्षाकृत सुस्तताले शाह–राणा शासनबाट विरासतमा पाइएको दोहनकारी राज्यव्यवस्थाको आधुनिकीकरण गर्ने कार्यसूचीलाई कमजोर तुल्याउँदै लगिरहेछ ।अँध्यारोलाई झन् अँध्यारो गरेर कमजोर गर्न नसकिने भएकाले राजनीतिक प्रक्रियामा जनविश्वास पुनःजागृत गर्नका लागि सदाचारको संस्कृति स्थापित गर्ने उज्यालो अग्रसरता संसद्ले देखाउनुपर्ने थियो । दुर्भाग्य, संसदीय प्रक्रिया राजनीतिक विगतावशेष बनिसकेका ‘तीन शीर्ष’ को तुजुक सहन अद्यापि अभिशप्त छ ।"
राजनीतिको मूलमा छुटेका मान्छेहरू,"रामेछापको लिखु तामाकोशी गाउँपालिका–६ का अध्यक्ष शिवप्रसाद नेउपानेले गत जेठ ११ मा प्रधानमन्त्री केपी शर्मा ओलीलाई एक पत्र लेख्दै गाउँ रित्तो भएको पीडा पोखे ।उनले लेखे, ‘सबै जनसंख्या गाउँ बाहिर छ । यसलाई गाउँमै बस्ने व्यवस्था सरकारले गरिदिनुपर्छ । गाउँमा सामुदायिक विद्यालय बनेका छन् । विद्यार्थी छैनन् । मेरो वडामा ६ हजार ३ सय ४४ जनसंख्या छ । तर बजेट जम्मा ४० लाख रुपैयाँ छ । गाउँपालिकाले जनसंख्या, भूगोल र राजस्व नहेरी गोलमटोल बजेट छुट्याउँछ । सरकारले जनतालाई गाउँमै बस्ने वातावरण बनाइदिनुपर्‍यो ।’भुइँतहका जनतासँग प्रत्यक्ष जोडिने एक जना वडाअध्यक्षले गाउँ रित्तिएको समस्या हल गरिदिन र रित्ता भएका गाउँलाई थप रित्तिन नदिन, बाहिर गएका मान्छेलाई गाउँमै फर्काइदिन प्रधानमन्त्रीलाई नै हारगुहार गरे । नेपालले संघीय लोकतान्त्रिक व्यवस्था अवलम्बन गरेपछि देशमा तीन तहका गरी ७ सय ६१ वटा सरकार छन् ।तीमध्ये संघीय र प्रदेश सरकारसम्म भुइँतहका नागरिकको पहुँच कम छ । ती सरकार मूलतः नीतिगत तहको काम गर्ने भएकाले नागरिकका दैनिक आवश्यकता सिफारिस, गुनासा, झैझगडा मिलाउने उपल्ला दुई तहका सरकारप्रतिको आक्रोश र निराशा पोख्ने ठाउँ पनि स्थानीय सरकार हुन् । यस्ता सरकार ७ सय ५३ वटा छन् । तर यसभन्दामुनि अर्को एउटा निर्वाचित संरचना ‘वडा’ छ । जसले पनि आफूलाई ‘सरकार’ कै नाममा चिनाउन चाहन्छन् । नागरिकलाई ३८ प्रकारका कानुनी कागजात उपलब्ध गराउने हैसियत राखेका पहाडी भेगका वडाहरू ‘गाउँ रित्तिएर’ र तराई तथा सहरी क्षेत्रका वडाहरू ‘गाउँ भरिएर’ समस्यामा छन् ।बढ्दो बसाँइसराइ, चुलिँदो निराशाआम मानिसहरूमा निराशा भरिएको भाष्य समाजमा व्याप्त छ । धेरै मानिस आफैंसँग बेखुसी भएको देखिन्छ । यसको ज्वलन्त प्रमाणका रूपमा पछिल्ला वर्षहरूमा बढ्दो आत्महत्याको ग्राफले पनि पुष्टि गरेको छ । विभिन्न अध्ययनहरूले मानिसको अत्याधिक बसाइँसराइ पनि निराशाको एउटा कारण मानेको छ । बसाइँसरुवाहरू यसै पनि उच्च महत्त्वाकांक्षी स्वभावका हुन्छन् । उनीहरू आफूले छोडेर आएको ठाउँमा भन्दा उन्नत जीवनशैली र रबाफिलो देखिन/देखाउन चाहन्छन् ।जति मानिसहरूले ठेगाना बदल्दै जान्छन् उत्ति उनीहरूको जीवनशैली नयाँ स्वरूपमा परिणत हुँदै जान्छ । बदलिँदो जीवनशैली र वास्तविकतासँग जब मानिसहरूको भेट हुँदैन तब निराशाको झिल्को त्यही बिन्दुबाट सुरु हुन्छ । जेठको दोस्रो हप्ता ललितपुरको गोदावरीमा नेकपा एमालेले आयोजना गरेको वडा अध्यक्षहरूको भेलामा सहभागी चितवनको रत्ननगर नगरपालिका–१६ का वडा अध्यक्ष हेमराज थापाले आफ्नो वडामा अत्याधिक बसाइँ सरेर मानिस आउने गरेको र उनीहरू नै धेरै निराशाको चंगुलमा पर्ने गरेको बताए ।यस पंक्तिकारसँगको संवादमा थापाले बसाइँ सरेर आउने मानिसका सबै आकांक्षा पूरा गर्ने हैसियत वडाको नभएका कारण उनीहरूले ‘वडा सरकार’ प्रति नै नकारात्मक धारणा फैलाउने गरेको बताए । स्थिर बस्ती र त्यहाँका बासिन्दाहरूको महत्त्वाकांक्षा अस्वाभाविक हुँदैन । यस्ता ठाउँमा बसेका मानिसहरूले स–साना परिवर्तनलाई पनि उपलब्धि ठान्छन् ।देशकै सबैभन्दा बढी बसाँइ सरुवाहरू बस्ने ठाउँमा काठमाडौं आशा र निराशा दुवैको केन्द्रबिन्दु हो । हरेक दिन आउने नयाँ मान्छेलाई चित्त बुझाउनु यहाँका जनप्रतिनिधिलाई फलामको चिउरासरह हुन्छ । काठमाडौं महानगरपालिका–३ का वडाअध्यक्ष प्रेम थापाको अनुभवमा काठमाडौंमा रैथानेभन्दा बसाइँ सरेर आएकाहरूको बाहुल्य छ । यिनैले हरेक चुनावमा फरक नतिजा दिलाउँछन् ।वडाअध्यक्षहरूको कुरा सुन्दा काठमाडौं वा सहरका होटलमा बसेर बसाँइसराइ ‘बुद्धि बिलास’ को विषयवस्तुका रूपमा प्रस्तुत भएको छ । तर गाउँ र भित्री समाजमा यसले अकल्पनीय सामाजिक र कानुनी जटिलता सिर्जना गरेको छ । दूरदराजका गाउँ रित्तिनबाट जोगाउन वडाअध्यक्षहरूले आफ्नो बुताले भ्याउनेसम्मका प्रयत्न गरिरहेका छन् ।अर्कातिर मानिस थुप्रिएका सहरी र तराईका वडाअध्यक्षहरूले तिनीहरूको आकांक्षाको सम्बोधन गर्न नसक्दा निराशाको बीजारोपण यही जमातले गरिरहेको छ । मानिस एउटा मात्र भूगोलमा केन्द्रित भइदिँदा उत्पन्न हुने सामाजिक, राजनीतिक तथा कानुनी अप्ठ्याराका बारेमा उपल्लो राजनीतिक वा प्रशासनिक असहजता पनि समाजले व्यहोरिरहेको छ ।उपभोक्ता समिति गठनमै कठिनाइबाह्य बसाइँसराइको चपेटामा परेको धादिङको ज्वालामुखी गाउँपालिका–१ मा घरधुरी र जनसंख्या घटेर उपभोक्ता समितिमार्फत काम गर्न कानुनी जटिलता भएको छ । वडामा २०/३० वटासम्म उपभोक्ता समिति एकै पटक गठन गर्नुपर्छ । एउटा समितिमा बसेको सदस्यलाई अर्को समितिमा दोहोर्‍याएर राख्न कानुनले दिँदैन ।त्यसमा पनि बैंकमा खाता सञ्चालन गर्ने पदाधिकारीले त अर्को समितिमा बस्न मिल्दैन । ६० वर्षभन्दा माथिका नागरिकलाई पनि उपभोक्ता समितिमा राख्न मिल्दैन । जे गर्न मिल्दैन भनिएको छ, बसाइँसराइले त्यही गर्नुपर्ने बाध्यता टोलटोलमा खडा गरिदिएको छ । एउटै व्यक्ति दोहोर्‍याएर उपभोक्ता समितिमा बस्न मिल्दैन भने पनि संख्या पुर्‍याउनका लागि समितिमा राख्नै पर्ने बाध्यता छ ।वैदेशिक रोजगारी र सहरमा बसाइँ सर्दा गाउँमा ६० वर्षभन्दा माथिको जनसंख्याको बाहुल्य छ । गाउँमा उपलब्धजस्ता उपभोक्ता छन्, जति उपभोक्ता छन् उनीहरूलाई नै समितिमा राखेर गाउँका सरकार र वडा सरकारहरू चलिरहेका छन् ।बसाइँसराइले जनसंख्या मात्र घटाएको छैन, मतदाता र गाउँमा जाने रकम पनि घटाएको छ । गाउँमा बाँदरलगायत जंगली जनवारको आतंक बढेको छ । यसको निराकरण कसरी गर्ने वडा अध्यक्षहरूलाई थाहा छ, तर सामर्थ्य छैन । त्यसैले उनीहरू बसाइँसराइलाई वडाको मात्र समस्या होइन, सबैको मूल समस्या हो भन्ने पालिका प्रदेश र संघीय सरकारले पनि पहिचान गरिदेओस् भन्न चाहन्छन् ।बनेन राजनीतिक मूल मुद्दासिन्धुपाल्चोकको त्रिपुरासुन्दरी–३ का वडाअध्यक्ष शिवकुमार कार्की बसाइँसराइलाई राजनीतिको मूल मुद्दा मान्छन् । गाउँको राजनीति टिकाउन गाउमै बस्ने मानिसलाई नेता बनाउनुपर्छ भन्ने उनको मान्यता छ । सहरमा बसेर गाउँमा पार्टी कमिटी चलाउने नेताका कारण जनता र पार्टीका तन्तु खुकुलिएका छन् ।टाठाबाठा सहर पस्ने र गाउँका पद लिने भइरेको छ । गाउँमा हुनेहरूको कतिपय अवस्थामा समकालीन राजनीतिक सुझबुझ न्यून हुन सक्ने कारणले त्यहाँको राजनीति नै कमजोर भएको छ । सहरमा घर बनाएर गाउँमा राजनीति गर्न जानेहरू पाहुनाजस्ता भएका छन् । तिनले जनताका समस्याको उचित पहिचान गर्न नसक्ने र समाधानका लागि पनि उच्च तहको प्रयास नगर्ने भएकाले बसाइँ सरुवाको हातबाट स्थानीय राजनीति झिक्नुपर्छ ।गाउँबाट सहर पसेका नेताको मतदाता नामावली त गाउँमै छ तर जनगणनामा उनीहरूको गन्ती सहरमा भएको छ । संविधानमा जनसंख्याअनुसार निर्वाचन क्षेत्र निर्धारण गर्ने व्यवस्था छ । वित्त आयोगले जनसंख्याका आधारमा संघीय सरकारको अनुदान सहायता पठाउँछ ।यता जनगणनाले ६ महिनाभन्दा बढी समयदेखि व्यक्तिको बसोबास जहाँ छ, त्यसलाई त्यही ठाउँबाट गणना गर्दछ । यिनै कारणले कतिपय ठाउँमा मतदाताभन्दा जनसंख्या थोरै भएका अनौठो लाग्ने तथ्यहरू देखिएका छन् । के घट्दो जनसंख्या र बसाइँसराइ राजनीतिको मूल विषय बन्ला त ? जुन दिन बसाइँसराइ र यसका सामाजिक राजनीतिक प्रभावको महसुस राजनीतिज्ञले गर्दछन्, त्यही दिन यो राजनीतिको मूल विषय बन्नेछ ।राजनीति गर्नेले उत्पादनमा जोडिने हो भने उनका कार्यकर्तालाई पनि यस्ता काममा उत्प्रेरणा हुन्छ । पाँच जना नेताले लघु उद्यम नै सुरुवात गरे भने पनि त्यहाँ कम्तीमा २५ जनाले रोजगारी पाउँछन् । जसले वैदेशिक रोजगारीलाई एक हदसम्म न्यून गर्दछ । श्रम गर्ने बानी हुन्छ । स्थानीय पालिकाले प्रवर्द्धन र बजारीकरणको व्यवस्था गरिदिए किसानले ढुक्कले उत्पादन गर्न सक्छन् । किसानलाई कृषि प्रणालीसँग सम्बन्धविच्छेद गराउन २०७२ सालको भूकम्प र कोभिड–१९ ले पनि महत्त्वपूर्ण भूमिका निर्वाह गरेको छ ।भूकम्पले घर भत्काएपछि राहतको बाढी आयो । जसले मानिसलाई श्रम नगर्न प्रेरित गर्‍यो । त्यसको केही वर्षमै लगत्तै कोभिडको महमारी फैलियो । यसबेला पनि गाउँगाउँमा विभिन्न नामका दाताहरूले राहात पुर्‍याए । यसले पनि किसानलाई खेतबारी बाँझो राखेर आश्रित हुनै प्रेरित गर्‍यो । यो मनोवृत्तिलाई बदल्न कृषि प्रणालीसँग किसानलाई जोड्नु गाउँको जनसंख्यालाई स्थिरतातर्फ लैजाने पहिलो उपाय हुन सक्छ । अन्यथा गाउँ छोडेर सहर पसिसकेपछि गाउँको चिन्ता जाग्ने र गाउँलेलाई नै खेती किसानी गर्न सिकाउनेको कमी हुने छैन ।जनसंख्या र बसाइँसराइ राज्यको मूल सरोकारको विषय नभएसम्म गाउँलाई पुनर्जीवन चिन्ताको सम्बोधन हुँदैन । जनसांख्यिक चक्रमा जन्मले जनसंख्या बढाउँछ, मृत्युले घटाउँछ । तर बसाइँसराइले एकै पटक जनसंख्या घटाउँछ र बढाउँछ । राजनीतिज्ञ थाहा पाउनुपर्छ । मानिस घट्दा मतदाता पनि घटे, कार्यकर्ता घटे, आमसभाको आकार पनि घट्यो । यही कारण विस्तारै निर्वाचन क्षेत्र घट्छन् । पालिकाहरू गाभिन्छन् । त्यसपछि राजनीति गर्ने क्षेत्र पनि घट्नेछ ।युवालाई सहुलियत दरमा ऋण उपलब्ध गराउने हो भने गाउँमै उद्यमशीलताको विकास हुन्छ । युवाहरू सानोतिनो रोजगारीको खोजीमा सहर र विदेश धाउनु पर्दैन । उत्पादनसँग जोडिएका सामग्रीको बजारीकरणको जिम्मा वडा, पालिका र संघीय सरकारले लिने हो भने उजाड भएका गाउँहरू फेरि भरिनेछन् । सहर पसेका नागरिक पनि बाँझा खेतबारी स्याहार्न गाउँमै फर्किनेछन् । यसलाई मूल मुद्दा नमान्ने हो भने अब छोटो समयमा नै गाउँहरू जंगलमा परिणत हुनेछन् । जनसंख्याको सबै भार तराई र सीमित सहरी क्षेत्रले धानिदिनुपर्नेछ ।"
जलवायु परिवर्तनको भूराजनीतिक आँधीबेहरी,"वायुमण्डलमा कार्बनडाइअक्साइडको मात्रा थुपि्रँदै जाँदा पृथ्वीमा जलवायु परिवर्तनको प्रकोप रोक्न झन् गाह्रो हुँदै गएको छ । यसले गर्दा पृथ्वीको सालाखाला तापक्रमको महत्त्वपूर्ण सीमा नाघी महासंकट निम्तिँदै छ । उदाहरणका लागि पृथ्वीको औसत तापक्रम ३ सेन्टिग्रेड डिग्री वा सोभन्दा बढी पुगेमा त्यसले ‘पुनरावृत्ति चक्र’ निर्माण गर्छ ।जसकारण पुनः सो चक्रको प्रभाव कम गर्न वा घटाउन एकदमै गाह्रो हुन्छ । त्यसका परिणामहरू भौतिक प्रभावभन्दा पर पुगी सिधै सामाजिक–आर्थिक क्षेत्रमा अवरोध पर्‍याउनुका साथै विश्व अस्थिरता र द्वन्द्वतिर धकेलिने सम्भावना बढी हुन्छ । जसको प्रभाव राजनैतिक निर्णय र भू–राजनीतिमा पर्छ । यस्तो अवस्थाले जलवायु परिवर्तनको मुद्दा कुन दिशातिर धकेलिन्छ भन्न गाह्रो छ ।वर्तमान विश्व भू–राजनीति नकारात्मक जलवायु परिवर्तनको प्रभाव नियन्त्रण गर्न कति सहयोगी हुन्छ, निश्चित भन्न गाह्रो छ । यस्तो खतराको घण्टी बजेको वा बज्ने बेलामा देशहरू एक्लै पनि जलवायुको प्रभावबाट बच्न आफ्नै कार्यक्रमहरू बनाउनुका साथै कार्बन उत्सर्जन न्यूनीकरणका विविध उपायहरू अपनाउन सक्छन् । जलवायु परिवर्तन उत्कर्समा पुग्न लाग्दा आउन सक्ने सम्भावित भू–राजनीतिक प्रभावबाट बच्न अन्तर्राष्ट्रिय संस्थाहरूले तयारी गर्नुपर्ने देखिन्छ ।जलवायु परिवर्तनको मुद्दालाई हालसम्म विश्वका सरकारहरूले भावी सन्ततिको चिन्ताका रूपमा लिएका छन् । त्यसकारण ‘जलवायु परिवर्तनको भू–राजनीति नयाँ अर्थव्यवस्था कायम गर्न मौका खोज्ने, कम कार्बन ऊर्जाको बजार खोज्ने र सोलाई धान्ने प्रविधिको खोजी र विकास, सोका लागि चाहिने सरसामान र स्रोतको पहुँचको सुनिश्चितता गर्ने तथा ऊर्जा रूपान्तरण गर्दा आउने सम्भावित खतरा र त्यसमा हुने आर्थिक भारतिर मात्र ध्यान गएको छ ।वर्तमान अवस्था हेर्दा जलवायु परिवर्तनको सोचेभन्दा बढी प्रभाव पारेको देखिन्छ । उदाहरणका लागि, हालै भए र गरेका शोधहरूले यस्तो चेतावनी दिएका छन् । आईपीसीसीले तय गरेको २ डिग्रीमुनिको औसत तापक्रम रहने कुरा पूर्णरूपमा उल्लंघन हुन लागेको छ । त्यसको फलस्वरूप ग्रिनल्यान्डको हिमतह १९९० को तुलनामा ६ गुना बढीले पग्लिइरहेको छ ।यसैगरी, हाम्रो हिमालय र तेस्रो ध्रुवमा पनि यस्तै प्रभाव परिरहेको छ । हिमनदीहरू पग्लिइरहेका छन् । यी र यस्ता भौतिक प्रक्रियाहरू अपरिवर्तनीय छन् । जसका कारण सम्पूर्ण क्षेत्रीय भूपरिधिमा नै परिवर्तन आई आन्ध्र महासागरको ‘एटलान्टिक मेरिडिलन ओभरटर्निङ सर्कुलेसन’ मा नै प्रभाव पर्न गएको अध्ययनहरूले देखाएका छन् । यो त्यस्तो सामुद्रिक पद्धति हो, जसले विशाल समुद्रका धारहरूबाट तातोपानीलाई महासागरको उत्तरी भागमा लैजाने काम गर्छ, सो कार्यमा कमी हुँदै आएको छ ।यसले गर्दा समुद्रको तापक्रम र कार्बन भण्डारण गर्ने क्षमातामा कमी हुनुका साथै दक्षिणी गोलार्द्धमा वर्षा हुने क्रममा नकारात्मक प्रभाव पारेको पाइएको छ । यसरी जलवायु परिवर्तनको प्रभाव अत्यधिक खराब हुँदै जाँदा जलवायुसँग अन्तरसम्बन्धित भू–राजनीति अप्रत्याशित तरिकाबाट सकारात्मक रूपमा परिवर्तन हुन सक्छ । फलतः यस्ता घटनाहरूको महत्त्वपूर्ण पाटोचाहिँ वर्तमान विश्वमा भइरहेको ‘जीवाश्म इन्धन उत्पादन, प्रशोधन र प्रसारण र तिनको संरक्षण र सम्वर्द्धन कम हुन गई, कार्बन उत्सर्जनमा कटौती भई सम्भावित घोर भौतिक संकटहरू कम हुन जाने छन् ।त्यसले विश्व राजनीतिमा नै प्रभाव पार्न गई ठूलो मात्रामा जलवायु परिवर्तनको प्रभाव रोक्न प्रभावकारी सहयोग र समन्वय हुन्छ । साथै, राष्ट्रहरूबीच उनीहरूले गरेका कार्बन उत्सर्जन कम गर्न र ‘कार्बन तटस्थता’ तिर जान जिम्मेवार ढंगले लाग्छन् । फलतः कार्बन उत्सर्जनबाट हुने र भइरहेको जलवायु परिवर्तनलाई सम्बोधन गर्न अझ गहकिलो किसिमले शोधकार्यहरू राष्ट्रहरूले अगाडि बढाउनेछन् ।उदाहारणका लागि, वायुमण्डलमा थुप्रिएको कार्बनडाइअक्साइड हटाउन अथवा कार्बन उत्सर्जन कम वा बन्द गर्ने प्रविधिको विकास र विस्तार, हाल सुरु भएका भू–इन्जिनियरिङ प्रविधिमा लगानी, सौर्य विकीरण व्यवस्थापन इत्यादि कार्यहरू प्रभावकारी रूपले अगाडि बढ्नेछन् ।वर्तमान मानवजाति जलवायु परिवर्तनको चपेटामा पर्नुको अहं कारण आफैंले विकास गरेको प्रविधिले हो । सोको समाधान पनि आफैंले भविष्यमा गर्ने अविष्कार र अनुसन्धानमा निर्भर गर्दछ । कार्बन उत्सर्जन कम गर्न हालसम्म देखिएका २ वटा पद्धति छन् । एउटा प्रकृतिमा आधारित समाधान र अर्को कृत्रिम पद्धति । पहिलोअन्तर्गत वृक्षरोपण, पुनःवृक्षरोपण, सिमसार संरक्षण, मरुभूमीकरण रोक्ने र इकोसिस्टमको पुनर्भरण गर्ने पर्दछन् ।कृत्रिम प्रविधिमा वायुमण्डलबाट सिक्दै कार्बन कब्जा गर्ने गरी भण्डारण गर्ने, जैविक ऊर्जाको विकास र भण्डारण, सौर्य, वायु, जल ऊर्जा इत्यादि हुन् । यीमध्ये प्रकृतिमा अधारित परिणाम सबैभन्दा राम्रो देखिएको छ । यसले रूखबिरुवाहरूबाट कार्बन कब्जा गर्ने र दुवै कार्बन न्यूनीकरण र अनुकूलनमा सहयोग गर्नुका साथै स्थानीय र अन्तर्राष्ट्रिय रूपमै फाइदा पुर्‍याउँछ ।यो पद्धतिले कार्बनडाइअक्साइड सोस्ने र भण्डारण गर्नुका बाबजुद जैविक विविधतामा वृद्वि, स्थानीय सामाजिक र आर्थिक विकासमा सहयोग तथा जलीय चक्रमा स्थायित्व र दिगोपना दिन्छ । सिमसारको संरक्षणबाट तटीय क्षेत्रहरूको ‘इकोसिस्टम’ मा पुनरावृत्ति भई, जैविक विविधतामा वृद्विका साथै स्वस्थ माटोको निर्माण हुन गई जलचक्रमा पनि सकारात्मक प्रभाव पार्छ ।कृत्रिम प्रविधि एउटा यस्तो रासायनिक प्रक्रिया हो, जसबाट वायुमण्डलमा बसेको कार्बनडाइअक्साइड निकालेर पृथ्वीमा भण्डारण गर्ने र अर्कोचाहिँ बोटबिरुवाहरू भष्म पार्ने र सोबाट उत्सर्जित कार्बन माटोमा भण्डारण गर्ने । यी प्रविधिहरू परिपक्व र सम्भावना बोकेका छन् र यिनको प्रयोग सुरु भइसकेको छ । भू–इन्जिनियरिङ, जसमा हरितगृह ग्यास उत्सर्जन कम गर्नुभन्दा सम्पूर्ण वातावरणमा नै परिवर्तन ल्याउने गरिन्छ । जस्तै : सन रेडिएसन म्यानेजमेन्ट ।आकाशमा स–साना धूलाका कणहरू टुसाएर तापक्रम घटाउने, पृथ्वीको परावर्तन क्षमतामा वृद्वि गर्नुका साथै ‘स्पेस’ मा ठुल्ठूला प्रत्यावरणीय चिजहरू राखेर सूर्यको ताप आकाशतिरै फर्काउने, यसका साथै बादल र कुहिरोको सम्मिश्रणमा परिवर्तन ल्याई तापक्रम घटाउनेजस्ता प्रयास भइरहेका छन् ।आजको भू–राजनीतिक अवस्था भनेको सहयोगभन्दा प्रतिस्पर्धामा बढी छ । जब जीवाश्म ऊर्जाको उत्खनन, प्रशोधन, प्रयोग र त्यसबाट लिने फाइदाको कुरा छ सबै शक्तिराष्ट्रहरू त्यसको पछि छन् । हालसम्म विकसित नवीन ऊर्जाको स्थायित्वका लागि पनि जीवाश्म ऊर्जाको प्रयोग भइरहेको छ । वैकल्पिक ऊर्जामा केही विकास भए पनि ‘जीवाश्म’ ऊर्जामा भू–राजनीतिको प्रभाव अहं छ ।जलवायु परिवर्तनको प्रभावबाट विश्वमा विशाल मानवीय क्षति र भौतिक प्रलयकारी घटनाहरू घटिरहेका छन् । यसैगरी, जलवायु परिवर्तनको जोखिमबारे नवीनतम शोधहरू र तिनलाई सम्बोधन गर्ने प्रविधिहरूको पनि विकास भइरहेको छ । विकसित देशहरूमा ‘नेगेटिभ इमिसन टेक्नोलोजी, जियोइन्जिनियरिङजस्ता प्रविधिहरू जलवायु जोखिम न्यूनीकरणसम्बन्धी रणनीतिभित्र पार्न थालेका छन् ।सबै प्रयासहरूका बाबजुद विश्वको सालाखाला तापक्रम २ डिग्रीमुनि राख्ने भनिए पनि अब भविष्यमा हुने र हुन सक्ने भयंकर जलवायु घटनाहरूले विश्वको क्षेत्रीय भू–राजनीतिलाई प्रभाव पार्न लागेको छ । त्यसका लागि विश्वमा दरिलो संस्थागत विकासको आवश्यकता छ । जसले विपद्कालीन अवस्थामा हुने भू–राजनीति र राष्ट्र–राष्ट्रबीच सहयोग र सहकार्य गर्न सक्षम र समन्वयात्मक भूमिका निर्वाह गरोस् ।भविष्यमा जलवायु परिवर्तनको प्रकोप रोक्न कार्बन उत्सर्जन न्यून गर्ने कार्यमा बाहेक वायुमण्डलमा कार्बन वृद्वि हुने कुनै पनि कार्य राष्ट्रहरूले एक पक्षीय रूपमा गरेमा, त्यस्ता प्रवृत्तिले अरू देशहरू र उनीहरूका राष्ट्रिय स्वार्थ र उद्देश्यमा आघात पार्दछन् । त्यसकारण वर्तमानमा ऊर्जा रूपान्तरणका लागि स्वच्छ ऊर्जाका स्रोत र ऊर्जा उत्पादन तथा प्रयोगमा सुधार गर्न अपरिहार्य भएको छ । जति छिटो स्वच्छरहरित ऊर्जामा देशहरू जान्छन् उत्ति नै जलवायु परिवर्तनको प्रभावबाट हुन आउने भू–राजनीतिक संकट पनि कम हुँदै जानेछ ।–ओली चीनका लागि नेपाली राजदूत तथा वातावरणविद् हुन् ।"
टुक्रे योजनाले टुक्र्याएको बजेटको गरिमा,"आगामी आर्थिक वर्षको बजेटमा एक हजार दरका योजनासमेत समेटेर सरकारले बलमिच्याइँ गरेको छ । बजेटमा एक लाख, दुई लाख, साढे दुई लाख, तीन लाखका योजना पनि दर्जनौं राखिएका छन् । टुक्रे योजनाले बजेट छरिएको र बेथितिका लागि सहयोगी बनेको भन्दै विरोध हुने गरेको छ ।सरकारले भने विरोधमा उठेका आवाजलाई नजरअन्दाज गरेर सरकारी ढुकुटीमा हालिमुहाली गर्दै टुक्रे कार्यक्रमलाई समेत बजेट विनियोजन गरेको छ । अर्कोतर्फ, बजेटमा टुक्रे योजना नराख्ने भन्दै राष्ट्रिय योजना आयोगले तीन करोड रुपैयाँभन्दा बढीका आयोजनामा मात्र बजेट विनियोजन गर्ने गरी लागू गरेको ‘राष्ट्रिय आयोजना बैंक मापदण्ड २०८१’ लाई संघीय सरकार स्वयंले लत्याएको छ ।त्यस्तै, उपप्रधान तथा अर्थमन्त्री विष्णु पौडेलले तीन करोड रुपैयाँभन्दा कम लागतका आयोजनामा बजेट विनियोजन नगर्ने भनेर बजेट भाषणमै भने पनि उल्लंघन गरिएको छ । यसरी सरकारी मापदण्ड र सार्वजनिक प्रतिबद्धताको समेत उल्लंघन गरिँदा सत्तापक्षले व्यक्त गर्ने सुशासन र विधिको शासनको प्रतिबद्धताको नैतिक आधारसमेत कमजोर बनेको छ । तसर्थ टुक्रे योजनामा संलग्न हुनबाट संघीय सरकार पछि हट्नुपर्छ ।सुरक्षित नागरिक आवास कार्यक्रममा भुक्तानी दिन भन्दै एक हजारका २० वटा कार्यक्रम राखिएका हुन् । इटहरी उपमहानगरपालिकाको ६ देखि १५ वडाका १८२ वटा आवास लाभग्राहीलाई भुक्तानी दिन एक हजार बजेट राखिएको छ । त्यस्तै, इलामको इलाम नगरपालिका, सर्लाहीको ईश्वरपुर र कविलासी नगरपालिका र विष्णु गाउँपालिका, महोत्तरीको भँगाहा नगरपालिका र एकडारा गाउँपालिका, झापाको गौराहद नगरपालिका, धनुषाको जनकपुर उपमहानगरपालिका, बाराको जितपुर–सिमरा उपमहानगरपालिका र फेटा गाउँपालिका, रूपन्देहीको तिलोत्तमा नगरपालिका, रौतहटको देवाहीगोनाही नगरपालिका, बाँकेको नरैनापुर गाउँपालिकाका विभिन्न वडाका आवास लाभग्राहीलाई भुक्तानी दिन एक हजार बजेट राखिएको छ ।त्यस्तै, बर्दियाको बारबर्दिया नगरपालिका, कञ्चनपुरको बेदकोट नगरपालिका, मोरङको रंगेली नगरपालिका, तनहुँको व्यास नगरपालिका, मकवानपुरको हेटौंडा उपमहानगरपालिकाका विभिन्न वडाका आवास लाभग्राहीलाई भुक्तानी दिन पनि एक हजार बजेट राखिएको छ । यस पटक सहरी विकास मन्त्रालयले टुक्रे आयोजनाको बिस्कुन लगाएर मनपरी गरेको देखिन्छ । अहिले बजेट शीर्षक खडा गर्ने र त्यसमा पछि रकमान्तर गरी बजेट बढाउने उद्देश्य आकलन गर्न सकिन्छ ।संघीय सरकार टुक्रे आयोजनामा संलग्न भएकोमा आलोचना हुनुका सैद्धान्तिक र व्यावहारिक कारण छन् । मुलुक संघीय शासन प्रणालीमा गइसकेपछि स्थानीय तहलाई विकासको संवाहककै रूपमा प्रस्तुत गर्ने गरिएको छ । साना योजना कार्यान्वयनको जिम्मा पनि उसकै हो । संघीय सरकारले विकास निर्माणमा गुणात्मक फड्को देखिने खालका ठूला योजना मात्रै कार्यान्वयन गर्ने र साना योजना प्रदेश र स्थानीय तहको जिम्मामा छोड्दा सबै तहको कार्यक्षमतामा बढोत्तरी आउनेछ । साथसाथै, वित्तीय संघीयता पनि बलियो बन्दै जानेछ ।राजनीतिक–भौगोलिक रूपमा संघीयता कार्यान्वयनमा आए पनि आर्थिक र निर्णयाधिकारको हस्तान्तरमा संघीय सरकार उदार नभएकैले हजार र लाखका टुक्रे आयोजनामा उसको हालिमुहाली चल्दै आएको थियो । त्यसलाई रोक्न नै संघले ३ करोडभन्दा तलका योजना कार्यान्वयन नगर्ने गरी ‘राष्ट्रिय आयोजना बैंक मापदण्ड २०८१’ अघि सारिएको हो । अर्कोतर्फ, टुक्रे आयोजनाबाट जनताले लाभ पाउनेभन्दा पनि सत्तारूढ पार्टीका कार्यकर्ता व्यवस्थापनका बढी उपयोगी भइरहेका थिए । जसले बेथिति र आर्थिक अराजकतालाई निरन्तरता दिइरहेका थिए । त्यसैले पनि टुक्रे योजनाबाट संघीय सरकार अलग्गिनुपर्ने तर्क बलियो बनेको छ ।गत असारमा सरकार गठन गर्नुअघि कांग्रेस र एमालेले गरेको सातबुँदे सहमतिमा मुलुकमा सुशासन कायम गर्ने विषय पनि प्राथमिकतामा परेको थियो । सुशासनको अनुभूति एकै पटक भइहाल्ने होइन । सरकारका साना ठूला निर्णय, प्रयत्न र सफलतामा प्रतिविम्बित हुँदै जान्छ । यस सरकारले पहिलो पटक ल्याएको बजेटमा व्यापक सुधारका लागि कठोर निर्णय लिइने अपेक्षा गरिएको थियो । त्यसमा सरकार चुकेको छ ।हजार र लाखका योजना पनि आफ्नै मातहत राख्ने, पार्टीका भ्रातृ संस्थाको भवनका लागि बजेट छुट्याउनेजस्ता कामले सुशासनलाई झन् पर मात्रै पुर्‍याउँदैन, नागरिकमा सुशासनको आशा नै क्षीण बन्दै जानेछ । त्यसैले यति बेला कांग्रेस–एमाले गठबन्धनले सरकार गठनअघि गरेको आदर्श सहमतिको ढुकढुकी छाम्न सक्नुपर्छ, बलियो सरकारको औचित्य पुष्टि गर्न सक्नुपर्छ ।यथार्थमा, अहिलेकै जस्तो शैलीले नागरिकलाई सुशासनको अनुभूति दिलाउन सक्दैन । विकास र समृद्धितर्फ फड्को मार्न पनि सक्दैन । नियमित सरकारभन्दा बढी हुनका लागि बेथितिका स्रोतहरू बन्द गर्न सक्नुपर्छ, तोकिएका मापदण्ड पालना गर्नुपर्छ, सुधारका लागि प्राप्त भएका सुझावलाई हृदयंगम गर्नुपर्छ ।टुक्रे आयोजना यस वर्ष मात्रै भित्र्याइएको बेथिति होइन । चालु आर्थिक वर्षको बजेट ल्याएका पुष्पकमल दाहाल नेतृत्व सरकारका अर्थमन्त्री वर्षमान पुनले ९९ आयोजनाका लागि एक–एक लाख बजेट छुट्याएका थिए । त्यति बेला मन्त्रिपरिषद्बाटै तीन करोड रुपैयाँभन्दा कम लागतका योजना तथा कार्यक्रम संघबाट कार्यान्वयन गर्ने निर्णय गरिएको थियो । तर बजेटमा भने राष्ट्रपति निवासका गुरुयोजनाबमोजिम पहिलो चरणको निर्माण, उपराष्ट्रपति कार्यालय भवन निर्माण, चारखाल परिसरभित्र एकीकृत सरकारी कार्यालय भवन निर्माणजस्ता कार्यक्रमका लागि एक–एक लाख छुट्याएको थियो ।यसका अतिरिक्त स्थानीय सरकारले गर्न सक्ने साना कामलाई पनि संघीय सरकारले बजेटमा समेटेकोमा विरोध भएको थियो । सत्तारूढ दल एमालेकै उपाध्यक्षका रूपमा विष्णु पौडेलले समेत २०८१ जेठ २० गते प्रतिनिधिसभामा स्थानीय तहले गर्न सक्ने काममा संघले बोल्नु उचित नहुने टिप्पणी गरेका थिए । तर उनले नै अर्थमन्त्रीका रूपमा ल्याएको बजेटमा भने हजार र लाखका योजना समावेश गरिएका छन् ।साना र टुक्रे योजनामा संघीय सरकारको संलग्नताबारे अघिल्लो वर्ष भएको आलोचना स्वाभाविक थियो । आवश्यक थियो । तर त्यसैको पुनरावृत्ति हुनुचाहिँ दोहोरो चरित्र हो । खासगरी आफ्ना मनपरीप्रति सत्ता गठबन्धन, सहरी विकास मन्त्रालय र मुख्यतः अर्थमन्त्रीले जिम्मेवारी लिनुपर्छ ।"
"बाँदर लड्ने भीरमा दुई मिटर चौडा बाटो, गुमनाम गाउँ बन्यो पर्यटकको बास बस्ने थलो","दोलखा — माथिल्लो तामाकोसी जलविद्युत् केन्द्रको बाँधस्थल लामाबगर पुग्ने प्रवेशमार्गको पारिपट्टी निकै कहाली लाग्दो भीर छ । यस्तो कठिन भीरमा पनि पैदलयात्रीका लागि बाटो बनाउने काम भइरहेको छ, त्यो पनि कुनै ठूला औजारबिना ।विगु–१ र गौरीशंकर–९ जोडने रिकुको भीरबाटै रिकु गाउँका स्थानीय लामावगरमा किनमेलका लागि आउँथे । वारिबाट रिकु भीरमा बाटो छ भन्दा धेरैलाई अचम्म लाग्ने गरेको छ । तर हाल वारीबाटै भीरको बाटो देखिन्छ । निकै कठिन भीरमा सहज बाटो छिचोलिएको छ । तर यही भीर छिचोल्ने क्रममा रिकुका ६४ वर्षीय नेत्र बहादुर खड्काले दायाँ हातका २ वटा औंला गुमाएका छन् । काम गर्ने क्रममा औला गुमाए पनि रिकुमा भेटिएका नेत्रबहादुरको मुहारमा चमक देखिन्थ्यो ।गाउँसम्म पुग्न बाटो सहज बनेपछि अहिले गाउँ हेर्न आउनेहरुको संख्या पनि बढ्दै गएको छ । रिकु अर्थात नौंवटा जंगलले घरिएको गाउँ भनेर चिनिन्छ । एक दशकअघि रिकु पुग्न तुइनको सहारा चाहिन्थ्यो । तुईनबाट धेरै स्थानीयलाई उनले तामाकोसी वारपार गराएका छन् ।२०६८ को वर्षाको भेलमा तुईन चुडिएर तामाकोसीमा आमासहित नाबालक बगेपछि गाउँ वारपार गर्ने तुईन विस्थापन गरियो । गाउँ आउजाउ गर्न तामाकोसीमा माथिल्लो तामाकोसी जलविद्युत् आयोजनाले उती बेला झोलुङ्गे पुल हालिदियो । तर पनि रिकु पुग्न सहज बाटो थिएन ।भीरको बाटो लठ्काको भरमा वारपार गर्नुपर्ने बाध्यता थियो । एक गुमनाम बनेको रिकु कतैबाट पनि चर्चामा आएको थिएन । तर हाल गाउँको परिचय फेरिएको छ । कारण हो लामाबगरबाट बाँदर लड्ने भीरमा २ मिटरको चौडा पैदलमार्ग । माथिल्लो तामाकोसी जलविद्युत् केन्द्रको अर्को आयोजना २२ मेगावाटको रोल्वालिङ डाईभर्सनले रिकु गाउँ जाने बाटो बनाइदिने भएपछि उनै नेत्रबहादुर भीर छिचोल्न तुईन चलाएर सिमेन्ट बालुवा वार गर्न खटिए । तर गएको फागुनको पहिलो साता तुईनका लठ्ठाले उनका २ वटा औंला चुडाएर लग्यो ।‘तुईन चलाउने क्रममा लठ्ठाले बालुवा वारि ल्याउन तान्दै थिएँ, अचानक तुईन झड्कालियो, अनियन्त्रित बन्यो,’ उनले भने, ‘अनियन्त्रित बनेका लठ्ठाले दायाँ हातका दुवै औंला चट्टै भयो, बायाँ हातले समाएर काटिएको हात टाउँको माथि उठाएर दगुर्दै लामाबगर पुगेँ ।’ चरिकोटमा उनको उपचार भयो । ‘बाँच्न लेखिएको रैछ, औंलासँगै त्यत्रो रगत गयो,’ उनले भने, ‘दाहिने हातका दुई औला ठुटे भए पनि जेनतेन दुःख गरेर खाउँला भनेर भीरको काम छाडेर गाउँ फर्केँ । तुईनकै भरमा जीन्दगी गयो, यहि तुईनले मेरा औंला पनि खायो ।’तर नेत्र बहादुरलाई औंला गुमेको भन्दा कहाली लाग्दो भीरको बाटो बनेकोमा खुसी लागेको छ । ‘रिकुको भीरमा सहज बाटो बनेको छ, ती कहाली लाग्दा दिनको अन्त्य भयो जस्तो लाग्छ,’ उनले भने, ‘भावी सन्ततिका लागि बनेको बाटोमा मेरा दुई औंला गुमे पनि उनीहरुलाई त ती कहाली लाग्दो दिनबाट निकाल्न सकेँ ।’ नुन खान पनि तुईनको सहारा चाहिने गाउँ फेरिएकोमा उनी उत्साहित छन् । उनले भने, ‘उपचारको कुरा नगरौं जडिबुटी र झारफुकबाहेक अरु थिएन । अहिले रिकु परिवर्तन भएको छ । हिँडेर एक घण्टामा सडक नजिकैको बजार पुगिन्छ ।’भीरको बाटो छिचोल्ने क्रममा औंला गुमाएपछि रिकुमै हाई हिमाल भन्ने कम्पनीले अडिट टनेल बनाउने कामका लागि सामान ल्याउन बनाएको तुईन हेरालुमा जागिर दिएको छ । भीरको बाटो सहज बनेपछि च्छो–रोल्पा हिमताल र रोल्वालिङ उपत्यका पुग्ने पर्यटकका लागि रिकु हुँदै नयाँ पदमार्ग खुलेको छ । लुकेको गाउँको उपमा पाएको रिकुमा धमाधम होमस्टे खुल्न थालेका छन् ।भीर छिचोलेर पदमार्ग बनेपछि यहि गाउँ भएर त्यस क्षेत्र पुग्ने पर्यटकका लागि रिकु बास बस्ने थलो बनेको छ ।"
‘५० वर्षयताकै सुस्त विश्व आर्थिक वृद्धि’,"काठमाडौँ — विश्व बैंकले सन् २०२० को दशकमा विश्व अर्थतन्त्र ५० वर्षयताकै सबैभन्दा कमजोर अवस्थामा पुग्न सक्ने चेतावनी दिएको छ ।बैंकले यसै साता सार्वजनिक गरेको ‘ग्लोबल इकोनमिक प्रस्पेक्ट’ प्रतिवेदनमा सन् १९६० को दशकयता विश्व अर्थतन्त्रमा अहिले सबैभन्दा सुस्त वृद्धिको अवस्था रहेको उल्लेख छ ।अवरोध, ट्यारिफ नीतिले ल्याएको अनिश्चितता र अन्तर्राष्ट्रिय सहयोगको अभावजस्ता कारणले विश्व आर्थिक वृद्धिदर सुस्ताउने संकेत देखिएको हो ।सन् २०२५ मा विश्व आर्थिक वृद्धिदर २.३ प्रतिशतमा सीमित हुने बैंकको अनुमान छ । यसअघि जनवरीमा बैंकले २.७ प्रतिशतको वृद्धि हुने प्रक्षेपण गरेको थियो । यो वृद्धिदर दशककै सबैभन्दा न्यून विन्दु हो ।अमेरिकी राष्ट्रपति डोनाल्ड ट्रम्पले व्यापारिक साझेदारलगायतमा अतिरिक्त भन्सार शुल्क लगाउने र थप ट्यारिफको धम्कीले विश्व अर्थतन्त्रको वृद्धिलाई प्रभावित पारेको प्रतिवेदनको ठहर छ ।"
साताको सेयर : बढी कमाउनेमा जलविद्युत् कम्पनीका लगानीकर्ता,"काठमाडौँ — साता समग्र नेप्से परिसूचक १४.४२ अंकले बढ्दा १४० कम्पनीको सेयर मूल्य बढ्यो भने १०८ कम्पनीको मूल्य घट्यो । यो साता जलविद्युत्, फाइनान्स, होटल तथा पर्यटन, अन्य र लगानी उपसमूहमा लगानीकर्ताहरूको आकर्षण रह्यो ।जलविद्युत् उपसमूह ५.५१, फाइनान्स ४.३३, होटल तथा पर्यटन २.२१, अन्य १.२३ र लगानी उपसमूह शून्य दशमलव २४ प्रतिशतले बढेको एनपी स्टक्सले जनाएको छ । घट्ने उपसमूहहरूमा निर्जीवन बिमा, लुघवित्त, बैंकिङ, विकास बैंक, जीवन बिमा, उत्पादन तथा प्रशोधन र व्यापार उपसमूह रह्यो ।अघिल्ला साताहरूमा जस्तै यस साता पनि सेयर बजारमा जलविद्युत् कम्पनीहरूकै वर्चस्व रह्यो । यो साता सेयर बजारमा कमाएका १० कम्पनीको सूचीमा जलविद्युत्कै वर्चस्व रह्यो । सेयर बजारमा कमाएका १० कम्पनीको सूचीमा ९ वटा जलविद्युत् कम्पनी छन् भने एउटा मात्रै फाइनान्स कम्पनी छन् ।सेयर बजारमा कमाएका कम्पनीमा पियोर इनर्जी, बुटवल पावर कम्पनी, श्री इन्भेस्टमेन्ट फाइनान्स, सिनर्जी पावर डेभलपमेन्ट, रिभर फल्स पावर, चिलिमे हाइड्रोपावर, युनियन हाइड्रोपावर, सानीमा माई हाइड्रोपावर, हिमालयन पावर पार्टनर र दोल्ती पावर रह्यो ।पियोर इनर्जीको ६०.९८ प्रतिशत, बुटवल पावर कम्पनीको २१.०१, श्री इन्भेस्टमेन्ट फाइनान्सको २०.८०, सिनर्जी पावर डेभलपमेन्टको १९.२५, रिभर फल्स पावरको १८.१४, चिलिमे हाइड्रोपावरको १६.५६, युनियन हाइड्रोपावरको १४.७३, सानीमा माई हाइड्रोपावरको १२.५६, हिमालयन पावर पार्टनरको १२.०७ र दोल्ती पावरको ११.२७ प्रतिशतले सेयर मूल्य बढ्यो ।गुमाएका १० कम्पनीमा ओम मेगाश्री फर्मास्युटिकल्स, उपकार लघुवित्त, भूगोल इनर्जी डेभलपमेन्ट, क्रेस्ट माइक्रो लाइफ इन्स्योरेन्स । समाज लघुवित्त, सप्तकोशी विकास बैंक, ग्रिन डेभलपमेन्ट बैंक, दोर्दी खोला जलविद्युत्, एसियन हाइड्रोपावर, नेपाल माइक्रोइन्स्योरेन्स कम्पनी रह्यो । सबैभन्दा बढी ओम मेगाश्री फर्मास्युटिकल्स कम्पनीको सेयर मूल्य १७.२३ प्रतिशतले घट्यो ।उपकार लघुवित्तको १३.१५, भूगोल इनर्जी डेभलपमेन्टको १०.४९, क्रेस्ट माइक्रो लाइफ इन्स्योरेन्सको ९.३८, समाज लघुवित्तको ८.३२, सप्तकोशी विकास बैंकको ८.०७, ग्रिन डेभलपमेन्ट बैंकको ७.६७, दोर्दी खोला जलविद्युत्को ६.१२, एसियन हाइड्रोपावरको ५.७१, नेपाल माइक्रो इन्स्योरेन्सको ५.२५ प्रतिशतले सेयर मूल्य घट्यो । यी कम्पनीका लगानीकर्ताले आफ्नो सम्पत्तिको मूल्य गुमाए ।कारोबार रकमका आधारमा पनि जलविद्युत् कम्पनीहरूकै वर्चस्व रह्यो । यो साता राधी विद्युत् कम्पनीको सर्वाधिक कारोबार भयो । सातामा राधी विद्युत् कम्पनीको मात्रै २ अर्ब ९७ करोड ७९ लाख रुपैयाँको कारोबार भएको छ ।ङादी ग्रुप पावरको २ अर्ब ८६ करोड ३३ लाख, सानिमा माई हाइड्रोपावरको २ अर्ब ४८ करोड ४९ लाख, युनिभर्सल पावर कम्पनीको २ अर्ब ४६ करोड ७ लाख, बुटवल पावरको २ अर्ब ३० करोड ४८ लाख, अरुण काबेली पावरको १ अर्ब ६९ करोड ८६ लाख, एनआरएन इन्फ्रास्ट्रक्चर एन्ड डेभलपमेन्टको १ अर्ब ६६ करोड ९३ लाख, चिलिमे हाइड्रोपावरको १ अर्ब ६३ करोड ४६ लाख, सीईडीबी होल्डिङ्सको १ अर्ब २४ करोड ४५ लाख, अरुण भ्याली हाइड्रोपावर डेभलपमेन्टको १ अर्ब १६ करोड ६७ लाखको कारोबार भएको छ ।नेप्सेका अनुसार पाँच कारोबार दिनमा ५० अर्ब ४१ करोड रुपैयाँ कारोबार भएको छ । आइतबार ९ अर्ब १३ करोड ७४ लाख, सोमबार ८ अर्ब ६८ करोड ९३ लाख, मंगलबार १० अर्ब १६ करोड ९ लाख, बुधबार ९ अर्ब ९० करोड ७० लाख रुपैयाँ कारोबार भएको थियो । साप्ताहिक कारोबारको अन्तिम दिन बिहीबार तीन महिनायताकै उच्च कारोबार भएको थियो । बिहीबार १२ अर्ब ५१ करोड ५३ लाख रुपैयाँ कारोबार भएको नेप्सेको तथ्यांक छ ।नेप्से सातामा १४.४२ अंकले बढेसँगै सेयर बजारको आकार (कुल बजार पुँजीकरण) मा २४ अर्ब २ करोड ६० लाख रुपैयाँले बढेको छ । अघिल्लो बिहीबार ४३ खर्ब ९९ अर्ब १ करोड रुपैयाँ रहेको कुल बजार पुँजीकरण बिहीबार ४४ खर्ब २३ अर्ब ३ करोड रुपैयाँ कायम भएको छ । कुल सूचीकृत सेयरलाई सोही दिनको सेयर मूल्यले गुणा गरेर कुल बजार पुँजीकरण गणना गरिन्छ ।पुँजीकरण बढ्नुको अर्थ सूचीकृत सेयरको बजार मूल्यमा बढी हुनु हो । यही आधारमा पुँजीकरण बढ्दा लगानीकर्ताको सम्पत्तिको मूल्य बढेको रूपमा विश्लेषण गरिन्छ ।"
बैंकिङ क्षेत्र सुधारका लागि नेपाल राष्ट्र बैंकद्वारा तीन सदस्यीय कार्यदल गठन,"काठमाडौँ — नेपाल राष्ट्र बैंकले बैंकिङ क्षेत्रको समग्र सुधार र सुदृढीकरणका लागि सुझाव पेस गर्न रेवतबहादुर कार्कीको संयोजकत्वमा तीन सदस्यीय कार्यदल गठन गरेको छ । कार्यदलको सदस्यमा भुवनकुमार दहाल र नेपाल राष्ट्र बैंकको बैंक तथा वित्तीय संस्था नियमन विभागका कार्यकारी निर्देशक गुरुप्रसाद पौडेल सदस्य सचिव रहने गरी 'बैंकिङ क्षेत्र सुधार सुझाव कार्यदल' गठन गरेको हो ।उक्त कार्यदलको समयावधि एक महिनाको रहने गरी जिम्मेवारी प्रदान दिइएको छ । बैंकिङ नीति नियमनलाई उदार तर विवेकशील (प्रुडेन्सियल), जोखिममा आधारित प्रभावकारी सुपरिवेक्षण र ग्राहकमैत्री बैंकिङ सेवाको विकास, आर्थिक गतिविधि पूर्ण चलायमान बनाउन बैंकिङ क्षेत्रले खेल्नुपर्नेलगायत छन् ।कार्यदललाई ग्रामीण क्षेत्रमा कर्जा प्रवाहलाई प्रभावकारी बनाउन चाल्नुपर्ने कदम, बैंक तथा वित्तीय संस्था गाभ्ने र प्राप्ति तथा उक्त कार्यपछिका समस्याहरूको पहिचान तथा समाधानको सुझाव, नेपाललाई ग्रे लिष्टबाट हटाउन बैंकिङ क्षेत्रले खेल्नुपर्ने, र पुँजीबजार विकासमा केन्द्रीय बैंकको समन्वयात्मक कार्यदेश दिइएको छ ।"
बजेटमा आएको ‘टेक एन्ड पे’ पीपीए सच्याइन्छ : ऊर्जामन्त्री खड्का,"काठमाडौँ — ऊर्जा, जलस्रोत तथा सिँचाइमन्त्री दीपक खड्काले आगामी आर्थिक वर्षको बजेटमा आएको ‘टेक एन्ड पे’ विद्युत् खरिदबिक्री सम्झौता (पीपीए) सच्याइने बताएका छन् । नेपाल विद्युत् प्राधिकरण कर्मचारी संघको १३ औं महाधिवेसनमा उनले ऊर्जा मन्त्रालयले सच्याउनका लागि अर्थ मन्त्रालयमा पठाइसकेको समेत जानकारी दिए ।आगामी आर्थिक वर्षको बजेटमा नदी प्रवाहमा आधारित (आरओआर) जलविद्युत् आयोजनाको ‘टेक एन्ड पे’ (लिऊ र तिर) प्रावधानअनुसार विद्युत खरिद–बिक्री सम्झौता (पीपीए) गर्ने व्यवस्था गरेको छ ।‘टेक एन्ड पेबारे पटकपटक भनिसकेको छु, बुझेर या नबुझेर वा गल्तिले जे सुकै भएता पनि यो सच्चिन्छ,’ उर्जामन्त्री खड्काले भने, ‘मन्त्रालयले निर्णय गरेर अर्थ मन्त्रालयमा पठाइसकेको छ । किनभने लक्ष्य एकातिर हामी अर्कोतिर हड्नि सक्दैनौं । लक्ष्य पहिल्याउन हामीले प्रशस्त मिहेनत गर्नुपर्नेछ ।’प्राधिकरणका कार्यकारी निर्देशक हितेन्द्रदेव शाक्य, अर्थ मन्त्री विष्णु पौडेल र ऊर्जामन्त्री खड्कालगायतले बजेटमा नल्याएको भन्दै पन्छिरहेका छन् ।"
पर्यटकले गुलजार बन्यो जेठो हिमाल पुग्ने कान्छो पदमार्ग,"(अन्नपूर्ण बेसक्याम्प) म्याग्दी — नेपालको पर्वतारोहणलाई संसारभर चिनाउने जेठो अन्नपूर्ण प्रथम हिमाल पुग्न हालै मात्र स्थानीयले पहिचान र प्रवर्द्धन गरेको कान्छो पदमार्ग गुलजार बनेको छ। अन्नपूर्ण गाउँपालिका-४ नारच्याङमा पर्ने अन्नपूर्ण प्रथम हिमाललाई पर्वतारोहणको हिसाबले जेठो हिमाल भनिन्छ ।अन्नपूर्ण आरोहणको ७५ वर्षपछि सो हिमाल पुग्न पूर्वाधारसहितको सजिलो र छरितो पदमार्ग विकास गरिएपछि ‘जेठो हिमाल पुग्ने कान्छो पदमार्ग’ पछिल्ला केही वर्षदेखि गुलजार बनेको छ। स्थानीय पर्यटन व्यवसायीका अनुसार चैत–वैशाख–जेठ २० गतेसम्ममा कान्छो पदमार्गमा क्याम्प, ब्याकप्याक र टी हाउस ट्रेकमा गरी ६ हजार आन्तरिक पर्यटक पुगे ।‘अन्नपूर्ण आधार शिविरसम्म पुग्ने यस पदमार्गका कम्तीमा ७ स्थानमा ४०–५० जनासम्म सजिलै खाना र बास बस्न मिल्ने अस्थायी प्रकृतिको बासस्थान बनेपछि आन्तरिक पर्यटक धेरै आउन थालेका छन् । यही सिजनमा मात्र ६ हजार हाराहारी आन्तरिक पर्यटक आएका छन्। हिमाल चढ्न आउने पर्यटकहरू पनि यस वर्ष हेलिकोप्टरबाट गएनन्, हिँडेरै गए,’ मौसिर हर्जोग पदमार्गमा पर्ने गुफाफाँटस्थित होटेलका सञ्चालक अनिल मगरले भने, ‘पदमार्गमा पर्ने अति सुन्दर फुतफुते झरना र बेस क्याम्पमा रहेको निलो पञ्चकुण्ड हिमतालले धेरै पर्यटक आकर्षित भएका छन् ।’अन्नपूर्ण प्रथम हिमालमा मानव पाइला परेको ७५ वर्ष पूरा भएको छ। सन् १९५० जुन ३ मा फ्रान्सेली पर्वतारोही माउरिस हर्जोगको टोलीले सर्वप्रथम अन्नपूर्णको चुचुरोमा पाइला राखेको थियो। उनै पर्वतारोही मौरिस हर्जोगले लेखेको र आजसम्म ४० बढी भाषमा अनुवाद भएको र विश्वको सर्वाधिक बिक्री भएको पुस्तक ‘दि अन्नपूर्ण’ नामक पुस्तकले नेपालमा पर्यटनको ढोका उघारेको मानिन्छ ।संसारमा ८ हजार मिटरभन्दा अग्ला १४ मध्ये ८ वटा हिमाल नेपालमै छन् । अन्नपूर्णमा सफल आरोहण भएको १ वर्षपछि मात्र संसारको सर्वाधिक अग्लो सगरमाथा हिमालको आरोहण भएको थियो । त्यसपछि सगरमाथामा सिजनमै सयौँ पर्वतारोही उक्लिन्छन्, आधार शिविरमा हजारौँ पर्यटक पुग्छन् । तर यही पुस्तकले विश्व विख्यात बनेको जेठो हिमाल अन्नपूर्ण र पहिलो आरोही मौरिस हर्जोगले हिँडेको बाटो भने गुमनाम रह्यो ।‘संसारकै पर्वतारोहणको इतिहासमा ८ हजार मिटरभन्दा अग्लो अन्नपूर्ण प्रथम हिमाल आज भन्दा ७५ वर्ष अघि नै आरोहण भएपछि अझै गुमनाम र ओझेलमा भएको देख्दा अचम्म लागेको छ,’ अन्नपूर्ण हीरक महोत्सव मनाउन बेस क्याम्प पुगेका नेपाल पर्यटन बोर्ड पोखराका प्रमुख मणिराज लामिछानेले भने, ‘पहिलो आरोहीले लेखेको ‘दि अन्नपूर्ण’ पुस्तक संसारभर चर्चित हुने तर उनै आरोही हिँडेको बाटो भने कसैले नपछ्याउने भएछ । किताबमा पढिने र मान्छे नपुग्ने किन भयो अध्ययन गरिनु पर्ला ।’लामिछानेले थपे, ‘अन्नपूर्ण हिमाल संसारलाई हिमाल चिनाउने नाम मात्र होइन नि, नेपाललाई चिनाउने ढोका थियो । तर विडम्बना ७५ वर्षसम्म बाटै ओझेलमा रह्यो, सायद स्थानीय र जिल्लावासीको पहुँच अभाव र सक्रियता पुगेन कि ?’हर्जोग र उनको टोली सदस्यहरू लुइस लचेनल, गास्टन रेबुफा, लियोनेल टेरे समेत सुरुमा भारतको गोरखपुरबाट समेत देखिने ८ हजार १६७ मिटर अग्लो धौलागिरि हिमाल आरोहणका लागि हिँडेको थियो । टोली पोखराबाट म्याग्दी सदरमुकाम बेनी हुँदै म्याग्दी खोला पछ्याउँदै धौलागिरि हिमाल तर्फ जानु पर्नेमा भुलवश काली गण्डकी नदी पछ्याउँदै मुस्ताङको लेते पुगेको थियो ।लेतेबाट टोली पूर्व मोडिए भेडा गोठालो र सिकारी मार्ग पछ्याउँदै निलगिरी साउथ हिमालको फेदीको ५ हजार मिटर अग्लो खर्क छिचोल्दै अन्नपूर्ण हिमालबाट बग्ने मिस्ट्रीखोला (मिस्री खोला) किनारामा अवस्थित भुस्केटमेला भन्ने पाखोमा पुगेको थियो । त्यसपछि केही घण्टामै निलगिरी नर्थ, तिलिचोपीक र अन्नपूर्ण प्रथम हिमाल फेदीको बेस क्याम्प पुगेको थियो ।अन्नपूर्ण बेसक्याम्पबाट हिमालको उत्तरीमोहडाहुँदै सन् १९५० जुन ३ तारिकमा फ्रान्सेली पर्वतारोही मौरिस हर्जोग र लुइस ल्याचेनलले अन्नपूर्ण प्रथम (८०९१ मी.) विना अक्सिजन आरोहण गरेका थिए । हर्जोगले पहिलो वास बसेको पहिलो क्याम्प अहिले तिलिचो पीकबाट झरेको हिम पहिरोले क्षति पुर्‍याएको छ । सो समयको हिमनदी पग्लेर अहिले विशाल हिमताल बनेको छ ।माथिल्लो ग्लेसियर पातलो हुँदै कालो पहाड मात्र देखिन थालेको छ । ठुला ठुला बरफका ढिक्का फुट्दै चिरा परेका खाल्टो ‘खरपस’ वा क्रेबसहरु गर्मीले पग्लँदै ठुलो पानीको झरनाको रूपमा बग्दै छ । हिमालबाट पानीको झरना खसेको देख्दा झट्ट देख्दा सुन्दर लागे पनि यो भविश्यकालागी खतराको संकेत हो ।‘हिमालमा तीव्र परिवर्तन भइरहेको छ । ३० वर्ष अघि मैले देखेको अन्नपूर्ण बेस क्याम्प वरपरको हिमनदी अहिले करिब अस्थित्वमै छैन । अन्नपूर्ण चढ्ने बाटोमा पर्ने ग्लेसियर पग्लेर पातलो भइसक्यो,’ हिमाली क्षेत्रमा खोज तथा उद्धारमा सक्रिय इन्द्रसिंह शेरचनले भने, ‘यही सिजनमा अन्नपूर्णको क्याम्प टु मा भएको हिमपहिरोमा ज्यान गुमाएका शेर्पाहरूको उद्धार गर्न पुग्दा त्यहाँ पनि चक्ला चक्ला पर्दै हिउँ तल लच्केको देखेँ।’अन्नपूर्ण प्रथम आरोहण गर्ने यो बाहेक अर्को मार्ग हालसम्म पहिचान भएको छैन । धेरै म्याप र विवरणहरूमा भने नर्थ अन्नपूर्ण बेस क्याम्प भन्ने भ्रमपूर्ण विवरण पाइन्छ । वास्तवमा अन्नपूर्ण हिमश्रृखलामा कुनै नर्थ अन्नपूर्ण भन्ने हिमालको नाम नै छैन । अन्नपूर्ण प्रथम हिमालको बेस क्याम्प पनि भौगोलिक हिसाबले अन्नपूर्णको पश्चिम फेदीमा अवस्थित छ । तर अन्नपूर्ण आरोहण भने उत्तरी मोहडाबाट मात्र हुँदै आएको छ ।‘अन्नपूर्ण हिमाललाई सानो तर कष्टपूर्ण हिमाल मानिन्छ । अन्नपूर्ण आरोहण पनि निक्कै टेक्निकल छ’ अन्नपूर्ण आधार शिविरमा भेटिएकी अन्नपूर्ण हिमालको पहिलो महिला आरोही पूर्णिमा श्रेष्ठले भनिन, ‘अब त अन्नपूर्ण बेस क्याम्पसम्मै सजिलो पदमार्ग बनेका छन्, बेस क्याम्पसम्म ब्याकप्याक ट्रेक नै गर्न सकिने छ । टिहाउस ट्रेकको रूपमा विकसित भइरहेको पाएँ ।’अन्नपूर्ण प्रथम हिमालको फेदीमा रहेको पञ्चकुण्ड हिमताल छेउमा राखिएको पर्यटकका टेन्ट तथा टी हाउस । तस्बिर : घनश्याम खड्का/कान्तिपुरअन्नपूर्ण बेस क्याम्पमा राखिएको पहिलो आरोहीहरू हर्जोग, लाचेनल र शेर्पाको सालिक छेउमा राखिएको ताम्र पत्रमा उल्लेख भएअनुसार सन् २०२५ सम्ममा ५ सय ६ जनाले अन्नपूर्ण हिमालको सफल आरोहण गरेका छन् । तथ्याङ्कको हिसाबले हेर्दा ३२ प्रतिशत बढी आरोहीहरूले अन्नपूर्ण आरोहण क्रममा ज्यान गुमाएका छन् ।अन्नपूर्ण हिमालको प्रथम आरोही मौरिसको सन् २०१२ मा ९३ वर्षको उमेरमा मृत्यु भइसकेको छ । मृत्यु अघि अन्तिम पटक हर्जोग सन् २०१० सालमा अन्नपूर्ण बेस क्याम्प पुगेपछि बेस क्याम्पबाट निक्लने खोला मिस्टीखोला पछ्याउँदै सबैभन्दा नजिकको बस्ती नारच्याङमा ओर्लेका थिए । उनै मौरिसको प्रेरणाबाट हालको मौरिस हर्जोग ट्रेल खोलिएको हो ।हर्जोगले झकझकाएपछि स्थानीय प्रभा माध्यमिक विद्यालयका शिक्षक तेजबहादुर गुरुङको अगुवाइमा विस २०६८ सालमा गाउँको बीचमा बग्ने मिस्ट्रीखोला पछ्याउँदै अन्नपूर्ण हिमाल र आधार शिविर तथा मिस्ट्रीखोलाको मुहान रहेको हिमतालसम्म पुग्ने १६ दिन लामो पदमार्ग पहिचान भएको थियो ।त्यसपछि शिक्षण पेसा त्यागेर गुरुङ यो पदमार्ग प्रवर्द्धन अभियानमा निरन्तर जुटेका छन् । सो पदमार्गलाई स्थानीय अन्नपूर्ण गाउँपालिकाले विस २०७७ सालमा ‘मौरिस हर्जोग पदमार्ग’ नामाकरण गरेको थियो । जन्मथलो पर्वत छोडेर गुरुङ अहिले अन्नपूर्ण अवस्थित नारच्याङमा घरबाससहित अन्नपूर्ण हिमालमा पर्यटन प्रर्वद्धनमा जुटेका छन् ।‘दुई दशक अघिसम्म अन्नपूर्ण हिमाल आरोहण गर्ने जाने पर्वतारोही मुस्ताङबाट छिरेर बेसक्याम्प पुग्थे । अन्नपूर्ण हिमाल म्याग्दीको भूगोलमा पर्ने तथ्य र त्यहाँ पुग्ने मार्गको पहिचान नै भएको थिएन । गाउँमा बग्ने खोलो पछ्याउँदै जाँदा त्यसको मुहान अन्नपूर्ण हिमताल र अन्नपूर्ण आरोहण हुने एक मात्र रुट यही हो भन्ने पहिचान भएको हो,’ अन्नपूर्ण पदमार्ग प्रवर्द्धनमा जुटेका अभियन्ता तेजबहादुर गुरुङले भने, ‘अहिले अन्नपूर्ण आधार शिविरमा एक–दुई दिनमै सजिलै टी हाउस ट्रेक गर्दै पुग्न सकिने भएको छ । वाहृयमात्र हैन आन्तरिक पर्यटकले सिजनमा पदमार्ग गुलजार भएको छ ।’दुई पालिकाको नाम एउटै ‘अन्नपूर्ण’अन्नपूर्ण प्रथम र साउथ हिमालको पूर्व र पश्चिममा अवस्थित कास्की र म्याग्दीका दुई पालिकाले आ–आफ्नो नाम ‘अन्नपूर्ण’ राखेका छन् ।अन्नपूर्ण हिमालबाट उठ्ने पर्यटन रोयल्टी एकलौटी बुझ्दै आएको कास्कीले अन्नपूर्ण हिमालको स्वामित्व लिने ‘अन्नपूर्ण गाउँपालिका’ नामाकरण गरेको छ । त्यस्तै, भूगोलमा पर्ने तथ्य प्रमाणसहित म्याग्दीले पनि सोही हिमालको स्वामित्व लिन ‘अन्नपूर्ण गाउँपालिका’ नाम राखेको हो ।वित्त आयोगका पदाधिकारीले स्थलगत अध्ययनपछि अन्नपूर्ण हिमालबाट प्राप्त हुने रोयल्टी म्याग्दी र कास्कीलाई बाँडिदिएपछि राजनैतिक तथा निजामती क्षेत्रमा बढी पहुँच र प्रभाव राख्ने कास्कीले ‘सङ्घीय’ मन्त्रालय मार्फत नाम जुधेको भन्दै म्याग्दीको अन्नपूर्ण गाउँपालिकालाई नाम फेर्न दबाबमूलक पत्राचार गरेपछि विवाद बल्झेको छ ।"
लिचीबाट पाल्पाको हुँगी गाउँमा भित्रिन्छ दुई करोड,"पाल्पा — पाल्पाको रम्भा गाउँपालिका–१, हुँगी मझुवाका जगतबहादुर कार्की दम्पतीलाई यतिबेला लटरम्मै फलेका लिची टिप्ने, यसलाई मिलाउने, प्याकिङ गर्ने र बजार पठाउने हतारो छ । ढिला गर्ने हो भने किरा लाग्ने, झर्ने र बिक्रीमा समस्या आउने हो कि भन्ने चिन्ता छ ।‘लिचीको सिजन धेरै दिन रहन्न,’ कार्कीले भने, ‘त्यसैले टिपेर बजार पठाउन हतारो नै हुन्छ ।’ नगदेबाली लिचीको भाउ पनि यतिबेला राम्रो आएकाले काम गर्ने हतारो हुने उनले बताए ।कार्की २०५३ सालमा फोक्सिङकोटको फोक्सिङ डाँडाबाट बेँसी बस्ती हुँगी मझुवामा बसाइँ झरेका हुन् । लेकमा आम्दानी कम हुने र दुःख भएपछि बेँसी झरेको बताउने कार्कीले अहिले वार्षिक ५ लाख बढी लिचीबाट मात्रै आम्दानी लिने गरेका छन् । श्रीमती रामप्यारीको साथ र सहयोगबाटै उनले लिची लगाउन सफल भएको बताए । अहिले कार्कीको बगानमा फल लागेका लिचीका ७५ बोट छन् । यस वर्ष थप लिची लगाउने योजना छ । गाउँपालिकाले अनुदानमा बिरुवा दिने थाहा पाएका कार्कीले अझ केही बिरुवा लगाउने तयारी गरेको बताए ।एउटै बोटबाट कम्तीमा ५ हजारदेखि १० हजारसम्म आम्दानी लिन सकेको उनले बताए । घाम, पानी, हिउँद, वर्षा नभनिकन लिचीका लागि काम गर्ने गरेको उनले बताए । कार्की दम्पती मात्र होइन, रम्भा गाउँपालिका–१, हुँगीका विभिन्न टोलमा नगदेबाली लिची लगाउने अभियान चलेको छ । असेर्दी, सँगाहा, मझुवा, पन्टार, साठी लगायतका गाउँमा अहिले लिची लगाउने अभियान सुरु भएको वडाध्यक्ष ईश्वर काफ्लेले बताए ।‘गाउँपालिका र वडाको सहयोगले अब हुँगीको परिचय नै फेरिने तरखरमा छ,’ उनले भने, ‘अब लिची गाउँले हुँगीलाई चिनाउने योजना छ ।’ कालीगण्डकी करिडोर सडक स्तरोन्नति भएपछि लिची लगाउनेको संख्या हृवात्तै बढेको हो । पहिले बोकाएर लैजानुपर्नेमा अहिले घरघरबाटै सवारी साधनमा बजार पठाउन पाएका छन् । गाउँपालिकाले चालु आर्थिक वर्षदेखि लिची पकेट क्षेत्र बनाउने अभियान चलाएकाले पनि किसानको आकर्षण बढेको स्थानीय हरिप्रसाद भण्डारीले बताए ।गाउँपालिका, वडा कार्यालय र स्थानीय बासिन्दा लिचीबाट आम्दानी लिन सकिने बुझेकाले पनि घरघरमा अभियान चलेको छ । ‘प्रत्येक घरमा लिची नभएको भन्ने छैन,’ उनले भने, ‘तर व्यावसायिक लिची खेती गर्ने किसान पनि ५० बढी पुगिसकेका छन् ।’ एउटै किसानले कम्तीमा २ लाखदेखि ५ लाखसम्म आम्दानी लिन थालिसकेको उनले बताए ।गाउँपालिकाको तथ्यांकले हुँगी क्षेत्रमा लिचीबाट वार्षिक दुई करोड रुपैयाँ भित्रिन थालेको देखाउँछ । लिचीबाट हुँगीका टोल टोलमा समृद्धि भित्रिएको दाबी गाउँपालिकाको छ । अर्कोतर्फ यहाँबाट बसाईसराई पनि रोकिएको छ । पछिल्लो वर्षमा प्रायः युवा विदेश जान खोज्दैनन् । यहाँका सबै घरपरिवारले लिची लगाउने अभियान चलाएको युवा किसान सुमन पछाईले बताए । उनका अनुसार लिची लगाउने अभियानसँगै यसका लागि थप व्यवस्थापन गर्नु जरुरी छ ।‘युवालाई लिची खेतीमा आकर्षित गर्नुपर्छ,’ उनले भने, ‘यसको ग्रेडिङ गर्ने, कटानी छटानी, लिची टिप्न सहज बनाउन कृषि औजार लगायत व्यवस्थापन गर्नुपर्छ ।’ उनका अनुसार लिचीको बोट कलिलो हुने भएकाले टिप्ने समयमा दुर्घटनामा पर्ने गरेकाले यसतर्फ ध्यान दिनुपर्छ ।कम लगानी र थोरै मिहिनेतबाट मनग्य आम्दानी हुन थालेपछि यहाँका प्रायः सबै किसानको मोह लिचीतर्फ रहेको अर्का युवा विष्णु पछाईले बताए । उनका अनुसार लिचीको व्यावसायिक पकेट क्षेत्र बनाएसँगै गाउँपालिकाले प्रतिकेजी उत्पादनमा आधारित अनुदान दिनुपर्छ । ‘उत्पादनमा आधारित अनुदान दिने हो भने थप किसानमा उत्साह जाग्ने थियो,’ उनले भने, ‘अर्को वर्षदेखि गाउँपालिकाले कम्तीमा २ रुपैयाँ प्रति केजीमा उत्पादनमा आधारित अनुदान वा ढुवानी खर्च दिनुपर्छ । त्यसो भयो भने किसानलाई अझ धेरै उत्पादन गर्ने र बजारीकरणमा सहयोग पुग्छ ।’कालीगण्डकी नदीको किनारमा रहेको हुँगीमा लिची राम्रो फल्छ । मकै, कोदो र गहुँ रोप्ने बारीमा लिची लगाएर वार्षिक लाखौं आम्दानी लिने गरेका छन् । लिचीबाटै छोराछोरीको पढाइ, घरखर्चका साथै घरघडेरी खरिद गर्न सफल भएको युवा किसान पछाईले बताए । प्राविधिक सहयोग, मल बिउ अनुदान र बिरुवा पाउने हो भने यहाँका छिमेकका थप किसान पनि व्यावसायिक लिची खेती गर्ने बताउँछन् । स्थानीय तहले लिचीको व्यावसायिक पकेट क्षेत्रमा सहयोग सहित अघि बढेपनि अनुदान अझै सुरु गरेको छैन ।गाउँपालिकाले लिची पकेट कार्यक्रम अघि बढाउन चालु आर्थिक वर्षमा २० लाख लगानी गरेका अध्यक्ष विष्णुप्रसाद भण्डारीले बताए । कालीगण्डकी करिडोर सडक स्तरोन्नति नहुँदै डोकोमा बोकेर नजिकको गल्याङ स्याङ्जा लग्नुपर्ने बाध्यता हटेको छ । पछिल्लो समय व्यावसायिक लिची उत्पादन हुन थालेपछि बुटवल, दाङ, सल्यान, पोखरा, स्याङ्जाबाटसमेत व्यापारी घरमै आउन थालेको उनले बताए ।जिल्लामा ५ सय ७० हेक्टर क्षेत्रफलमा कम्तीमा ९ सय ८० मेट्रिकटन वार्षिक लिची उत्पादन हुने कृषि ज्ञान केन्द्र पाल्पाले जनाएको छ ।"
तोलामा चार हजार दुई सयले बढ्यो सुनको मूल्य,काठमाडौँ — गत मङ्गलबारदेखि अन्तरराष्ट्रिय बजारमा सुनको मूल्य निरन्तर बढिरहेको छ । बिहीबारको तुलनामा स्थानीय बजारमा आज सुनको मूल्य तोलामा चार हजार २०० ले वृद्धि भएको छभने चाँदीमा १५ ले बढोत्तरी भएको छ ।नेपाल सुनचाँदी व्यवसायी महासङ्घका अनुसार आज एक तोला सुनको मोल एक लाख ९७ हजार १०० कायम भएको छ भने एक तोला चाँदी दुई हजार १६५ मा कारोबार भइरहेको छ ।गत मङ्गलबार एक तोला सुन एक लाख ९० हजार तथा सोही परिमाणको चाँदी दुई हजार १६५ मा कारोबार भएको थियो ।अन्तरराष्ट्रिय बजारमा आज एक औँस सुन तीन हजार ४२७ अमेरिकी डलरमा कारोबार भइरहेको अन्तरराष्ट्रिय सञ्चारमाध्यमहरूले जनाएका छन् ।
"एकै दिन साढे १२ अर्बको सेयर कारोबार, तीन महिनायताकै उच्च","काठमाडौँ — साप्ताहिक कारोबारको अन्तिम दिन बिहीबार नेप्से परिसूचक घटे पनि कारोबार भने उच्च भएको छ । एकै दिन १२ अर्ब ५१ करोड ५३ लाख रुपैयाँको सेयर कारोबार भएको हो । यो पछिल्लो तीन महिनायताकै उच्च हो । यसअघि २० फागुनमा १२ अर्ब ९४ करोड ६४ लाखको सेयर कारोबार भएको थियो ।कारोबार रकमका आधारमा बिहीबार ङादी ग्रुप पावर सबैभन्दा अगाडि रह्यो । यो कम्पनीको १ अर्ब ८ करोड १४ लाखको कारोबार भएको छ । यसैगरी, सानिमा माई हाइड्रोपावरको ७५ करोड ३८ लाख, राधी विद्युत् कम्पनीको ५४ करोड ४१ लाखको सेयर किनबेच भएको छ । नेप्सेका अनुसार युनिभर्सल पावर कम्पनीको ४८ करोड ८८ लाख र बुटवल पावर कम्पनीको ४६ करोड ९० लाखको कारोबार भएको छ । जलविद्युत् उपसमूह ८.२३ अंकले बढ्दा धेरै कमाउने कम्पनीको सूचीमा जलविद्युत् कम्पनी नै अघि रहे । पियोर इनर्जीको ९.९९ प्रतिशतले सेयर मूल्य बढ्यो ।चन्द्रागिरि हिल्सको ६.७८, रसुवागढी हाइड्रोपावर कम्पनीको ५.९९, तेह्रथुम पावर कम्पनीको ५.९९ र नेपाल फाइनान्सको ४.९७ प्रतिशतले सेयर मूल्य बढेको छ ।यस्तै, गुराँस लघुवित्तको ९.९०, रिभर फल्स पावरको ६.९७, नेपाल माइक्रो इन्स्योरेन्स कम्पनीको ५.५८, कर्पोरेट डेभलपमेन्ट बैंकको ५.०१ र ग्रिन डेभलपमेन्ट बैंकको ४.७९ प्रतिशत मूल्य घटेको छ । बिहीबार नेप्से परिसूचक भने ९.०८ अंकले घटेको छ । शून्य दशमलव ३४ प्रतिशतले घटेर समग्र नेप्से २ हजार ६ सय ५५ दशमलव ३८ बिन्दुमा ओर्लिएको हो । कुल १ लाख २ हजार ८९५ पटकको किनबेचबाट २ करोड ८६ लाख ७ हजार ६८५ कित्ता सेयर खरिद–बिक्री भएको छ ।होटल तथा पर्यटन उपसमूह १४४.८८, फाइनान्स २१.७४, सामूहिक लगानी कोष शून्य दशमलव शून्य १ प्रतिशतले बढे । घट्ने उपसमूहमा जीवन बिमा, निर्जीवन बिमा, व्यापार, विकास बैंक, लघुवित्तलगायत रहे । अबको करिब एक महिनामा राष्ट्र बैंकले आगामी आर्थिक वर्षको मौद्रिक नीति ल्याउँदै छ । हालै राष्ट्र बैंकको गभर्नर भएका विश्वनाथ पौडेलले सेयर बजारलाई प्रोत्साहन गर्ने बताएका छन् ।उनले सेयर बजारको लगानी आर्थिक वृद्धिमा योगदान पुर्‍याउने खालको बनाउने बताएका थिए । जसअनुसार मौद्रिक नीतिको तेस्रो त्रैमासिक समीक्षामार्फत सेयर धितोमा प्रवाह हुने कर्जाको जोखिमभार १ सय ५० प्रतिशतबाट घटाएर १ सय प्रतिशत मात्र कायम गरेका छन् । तर, यो निर्णयले सेयर बजारमा सकारात्मक प्रभाव देखिएन । सोही कारण आगामी आर्थिक वर्षको मौद्रिक नीतिमा सेयर बजारप्रति के कस्तो निर्देशन आउँछ, त्यसका आधारमा लगानी निर्णय गर्ने भनेर लगानीकर्ता पर्ख र हेरको अवस्थामा रहेको जानकार बताउँछन् ।नेप्से घटेसँगै पछिल्ला दुई कारोबार दिनमा सेयर बजारको आकार (कुल बजार पुँजीकरण) मा ३७ अर्ब ९५ करोड ११ लाख रुपैयाँले घटेको छ । गत मंगलबार ४४ खर्ब ६० अर्ब ९८ रुपैयाँ रहेको कुल बजार पुँजीकरण बिहीबार ४४ खर्ब २३ अर्ब ३ करोड रुपैयाँ कायम भएको छ । कुल सूचीकृत सेयरलाई सोही दिनको सेयर मूल्यले गुणा गरेर कुल बजार पुँजीकरण गणना गरिन्छ ।पुँजीकरण घट्नुको अर्थ सूचीकृत सेयरको बजार मूल्यमा कमी हुनु हो । यही आधारमा पुँजीकरण घट्दा लगानीकर्ताको सम्पत्तिको मूल्य घटेको रूपमा विश्लेषण गरिन्छ ।"
यस्तो छ आजका लागि विदेशी मुद्राको विनिमयदर,"काठमाडौँ — नेपाल राष्ट्र बैंकले आजका लागि विदेशी मुद्राको विनिमयदर निर्धारण गरेको छ । राष्ट्र बैंकका अनुसार अमेरिकी डलर एकको खरिददर १३६ रुपैयाँ ६७ पैसा र बिक्रीदर १३७ रुपैयाँ २७ पैसा निर्धारण गरिएको छ ।युरोपियन युरो एकको खरिददर १५८ रुपैयाँ ४५ पैसा र बिक्रीदर १५९ रुपैयाँ १४ पैसा, युके पाउन्ड स्ट्रलिङ एकको खरिददर १८५ रुपैयाँ ६७ पैसा र बिक्रीदर १८६ रुपैयाँ ४८ पैसा, स्वीस फ्र्याङ्क एकको खरिददर १६८ रुपैयाँ २५ पैसा र बिक्रीदर १६८ रुपैयाँ ९९ पैसा कायम गरिएको छ ।अष्ट्रेलियन डलर एकको खरिददर ८९ रुपैयाँ ०३ पैसा र बिक्रीदर ८९ रुपैयाँ ४२ पैसा, क्यानेडियन डलर एकको खरिददर १०० रुपैयाँ २६ पैसा र बिक्रीदर १०० रुपैयाँ ७० पैसा, सिङ्गापुर डलर एकको खरिददर १०६ रुपैयाँ ८७ पैसा र बिक्रीदर १०७ रुपैयाँ ३३ पैसा तोकिएको छ ।जापानी येन १० को खरिददर नौ रुपैयाँ ५२ पैसा र बिक्रीदर नौ रुपैयाँ ५६ पैसा, चिनियाँ युआन एकको खरिददर १९ रुपैयाँ ०५ पैसा र बिक्रीदर १९ रुपैयाँ १३ पैसा, साउदी अरेबियन रियाल एकको खरिददर ३६ रुपैयाँ ४३ पैसा र बिक्रीदर ३६ रुपैयाँ ५९ पैसा, कतारी रियाल एकको खरिददर ३७ रुपैयाँ ५० पैसा र बिक्रीदर ३७ रुपैयाँ ६६ पैसा कायम भएको छ ।केन्द्रीय बैंकका अनुसार थाई भाट एकको खरिददर चार रुपैयाँ २२ पैसा र बिक्रीदर चार रुपैयाँ २३ पैसा, युएई दिराम एकको खरिददर ३७ रुपैयाँ २१ पैसा र बिक्रीदर ३७ रुपैयाँ ३८ पैसा, मलेसियन रिङ्गेट एकको खरिददर ३२ रुपैयाँ ३८ पैसा र बिक्रीदर ३२ रुपैयाँ ४२ पैसा, साउथ कोरियन वन १०० को खरिददर १० रुपैयाँ १० पैसा र बिक्रीदर १० रुपैयाँ १४ पैसा, स्वीडिस क्रोनर एकको खरिददर १४ रुपैयाँ ५० पैसा र बिक्रीदर १४ रुपैयाँ ५६ पैसा र डेनिस क्रोनर एकको खरिददर २१ रुपैयाँ २४ पैसा र बिक्रीदर २१ रुपैयाँ २३ पैसा तोकिएको छ ।राष्ट्र बैंकले हङकङ डलर एकको खरिददर १७ रुपैयाँ ४१ पैसा र बिक्रीदर १७ रुपैयाँ ४९ पैसा, कुवेती दिनार एकको खरिददर ४४६ रुपैयाँ ७५ पैसा र बिक्रीदर ४४८ रुपैयाँ ७१ पैसा, बहराइन दिनार एकको खरिददर ३६२ रुपैयाँ ४० पैसा र बिक्रीदर ३६४ रुपैयाँ, ओमनी रियाल एकको खरिददर ३५४ रुपैयाँ ९७ पैसा र बिक्रीदर ३५६ रुपैयाँ ५३ पैसा रहेको छ । भारतीय रुपैयाँ एक सयको खरिददर १६० रुपैयाँ र बिक्रीदर १६० रुपैयाँ १५ पैसा तोकेको छ ।राष्ट्र बैंकले यो विनिमयदरलाई आवश्यकतानुसार जुनसुकै समयमा पनि संशोधन गर्न सकिने जनाएको छ । वाणिज्य बैंकले तोक्ने विनिमयदर भने फरक हुनसक्ने र अद्यावधिक विनिमयदर केन्द्रीय बैंकको वेबसाइटमा उपलब्ध हुने जनाइएको छ ।"
आईपीओको पूर्वस्वीकृतिमा कडाइ गर्न विद्युत् नियमन आयोगलाई सेबोनको पत्र,"काठमाडौँ — नेपाल धितोपत्र बोर्ड (सेबोन) ले विद्युत् नियमन आयोगलाई ९० भन्दा मुनि नेटवर्थ रहेका जलविद्युत् कम्पनीलाई प्राथमिक सेयर निष्कासन (आईपीओ) अनुमति नदिन आग्रह गरेको छ ।झन्डै दुई वर्षदेखि आईपीओ अनुमति नदिएको र अनुमति दिलाइदिन्छु भन्दै बिचौलियाहरूले कमिसन माग्न थालेको भन्दै धितोपत्र बोर्डको चर्को विरोध भइरहेको छ । यही बेला ९० मुनि नेटवर्थका जलविद्युत् कम्पनीलाई आईपीओ अनुमति नदिन बोर्डले आयोगलाई लेखेको पत्र बाहिरिएको हो ।‘२०८० पुस १२ मा सार्वजनिक लेखा समितिको बैठकमा पुनःमूल्यांकन नगरी वास्तविक नेटवर्थ ९० भन्दा बढी भएका कम्पनीलाई मात्र प्राथमिक सेयर (आईपीओ) जारी गर्न दिने गरी कार्यसम्पादन गर्न धितोपत्र बोर्डलाई निर्देशन प्राप्त भएको सन्दर्भमा त्यस आयोगले संगठित संस्थाहरूलाई प्रारम्भिक सार्वजनिक निष्कासनका लागि पूर्वस्वीकृति प्रदान गर्दा समितिको उल्लिखित निर्देशनलाई समेत मध्यनजर गर्दै सहयोग गरिदिन अनुरोध छ,’ बोर्डले आयोगलाई लेखेको पत्रमा उल्लेख छ । लेखा समितिको निर्देशन अहिले पनि कायमै रहेको भन्दै बोर्डले धेरै जलविद्युत् कम्पनीलाई आईपीओ ल्याउन अनुमति दिएको छैन ।उता जलविद्युत् कम्पनीका प्रवर्द्धकहरूले आईपीओ अनुमतिका लागि कमिसन मागेको आरोप लागेपछि धितोपत्र बोर्ड फेरि विवादमा परेको छ । २२ महिनायता करिब ८९ कम्पनीको आईपीओ अनुमति रोकेको बोर्डले ७ प्रतिशतसम्म कमिसन उठाउन बिचौलिया परिचालन गरेको भन्दै जलविद्युत् प्रवर्द्धकहरूले छानबिनको माग गरेका छन् । यस विषयमा अख्तियार दुरुपयोग अनुसन्धान आयोगले अनुसन्धान पनि थालेको छ । तर, बोर्ड र सरकारले यो मागलाई संवेदनशील रूपमा लिएका छैनन् ।धितोपत्र बोर्डमा बिहीबारसम्म ७६ कम्पनीले ५२ अर्ब ४८ करोड १६ लाख १३ हजार रुपैयाँ बराबरको आईपीओ अनुमतिका लागि आवेदन दिएका छन् । तीमध्ये सबैभन्दा धेरै जलविद्युत् समूहका ३६ कम्पनी छन् । ती कम्पनीले १७ अर्ब ८९ करोड १५ लाख रुपैयाँ बराबरको १७ करोड ४८ लाख ४२ हजार कित्ता सेयर निष्कासनको अनुमति मागेका छन् । बोर्डमा आवेदन दिएकामध्ये होटल तथा पर्यटनका ५, लगानी समूहका ३, उत्पादन तथा प्रशोधनका १७, फाइनान्स कम्पनी १, लघुवित्त ३ र अन्य क्षेत्रका १० कम्पनी छन् ।स्वतन्त्र ऊर्जा उत्पादकहरूको संस्था नेपाल (इप्पान) का अनुसार १००९.५२ मेगावाट क्षमताका करिब तीन दर्जन आयोजना आईपीओ अनुमतिको पर्खाइमा छन् । बोर्डबाट अनुमति नपाउँदा विद्युत् कम्पनीले आईपीओ र हकप्रद सेयरमार्फत सर्वसाधारणबाट उठाउनुपर्ने २४ अर्ब ८४ करोड रुपैयाँ रोकिएको छ । प्रवर्द्धकहरूले थप ४ अर्ब ९६ करोड रुपैयाँ ब्याज बैंकलाई तिर्नुपरेको छ भने आयोजनाहरूको लागत बढेर २१ अर्ब ८७ करोड २९ लाख ३३ हजार पुगेको छ । सेयर निष्कासन नहुँदा ५५ अर्ब ५२ करोड ३६ लाख आम्दानी गुमेको उनीहरूको दाबी छ ।उता सार्वजनिक लेखा समितिको निर्देशन भन्दै बोर्डले ९० भन्दा कम नेटवर्थ भएका कम्पनीको आईपीओ रोकेको बताएको छ । तर त्यसभन्दा बढी नेटवर्थ भएका जलविद्युत् आयोजनाको पनि अनुमति रोकिएको प्रवर्द्धकहरूको भनाइ छ । धितोपत्र बोर्ड तत्कालीन अध्यक्ष रमेशकुमार हमालको कार्यकाल २०८० पुस २१ मा सकिएपछि ११ महिनासम्म नेतृत्वविहीन थियो । बोर्डमा अध्यक्ष नहुँदा आईपीओको अनुमति पूरै ठप्प थियो । एमाले–कांग्रेस गठबन्धनको नयाँ सरकार गठन भएको साढे चार महिनापछि सरकारले सन्तोषनारायण श्रेष्ठलाई बोर्ड अध्यक्षमा नियुक्ति गरेको थियो । उनी अध्यक्ष भएयता विभिन्न क्षेत्रका १० कम्पनीले सेयर निष्कासन अनुमति पाएका छन् । तर, आईपीओको अनुमति दिने र रोक्ने मापदण्ड पारदर्शी नभएको आरोप छ ।"
७८ उद्यमीले लिए सवा ८ करोड स्टार्टअप कर्जा,"काठमाडौँ — चालु आर्थिक वर्षका लागि ६६१ उद्यमी छनोट भएकामा हालसम्म ७८ जनाले ८ करोड २५ लाख रुपैयाँ स्टार्टअप कर्जा लिएका छन् । औद्योगिक व्यवसाय विकास प्रतिष्ठानले ९७ जनाले कर्जा लिन खाता खोलेको जनाएको छ । आगामी असारभित्र छनोट भएका सबै उद्यमीलाई कर्जा प्रवाह गर्ने प्रतिष्ठानले जनाएको छ ।प्रतिष्ठानले गत भदौ ११ मा कर्जा प्रवाहका लागि परियोजना प्रस्ताव आह्वान गरेको थियो । त्यति बेला अनलाइन र भौतिक रूपमा उपस्थित भई ५ हजार १५८ उद्यमीले प्रस्ताव दर्ता गरेका थिए । तीमध्ये पुस १९ मा १ हजार ३१४ उद्यमी परियोजना प्रस्तुतीकरणका लागि छनोट भएका थिए । छनोट भएकामध्ये १ हजार ७३ उद्यमीले पुस अन्तिम सातादेखि चैतको दोस्रो सातासम्म परियोजना प्रस्तुतीकरण गरेका थिए । त्यसपछि गत वैशाख २१ मा स्टार्टअप कर्जा पाउन योग्य ६६१ उद्यमीको नाम प्रतिष्ठानले सार्वजनिक गरेको थियो ।साथै वैशाख २६ मा कुन उद्यमी राष्ट्रिय वाणिज्य बैंकको कुन शाखामा जानेसमेत सूचना जारी गरेको थियो । कर्जाका लागि सिफारिस भएका उद्यमीले नामसूची सार्वजनिक भएको ४५ दिनभित्र तोकिएको बैंकको शाखा कार्यालयमा सम्पर्क नगरे परियोजना प्रस्ताव र सिफारिस रकम स्वतः रद्द हुने प्रतिष्ठानले जनाएको छ ।चालु आर्थिक वर्षको बजेटमा सरकारले स्टार्टअप कर्जा प्रवाहका लागि १ अर्ब रुपैयाँ विनियोजन गरिएको छ । उद्योग, वाणिज्य तथा आपूर्ति मन्त्रालयका अनुसार विनियोजित बजेटबाट ३ प्रतिशतसम्म प्रतिष्ठानको प्रशासनिक खर्च, कर्जा सुरक्षा (बिमा) का लागि २५ प्रतिशत निक्षेप तथा कर्जा सुरक्षा कोषमा र बाँकी रकम उद्यमीहरूलाई प्रवाह गरिनेछ । प्रतिष्ठानले ७७ करोड ६० लाख रुपैयाँ कर्जा प्रवाह गर्ने जनाएको छ ।प्रतिष्ठानले उद्यमीलाई न्यूनतम ५ लाखदेखि अधिकतम २५ लाख रुपैयाँसम्म कर्जा वितरण गर्नेछ । गत आर्थिक वर्ष प्रतिष्ठानले १६५ उद्यमीलाई २१ करोड रुपैयाँ कर्जा प्रवाह गरेको थियो । व्यवसाय दर्ता र नवीकरणको सक्कल प्रमाणपत्र, प्यान/भ्याट दर्ताको सक्कल, उद्यमीको नागरिकताको सक्कल, आर्थिक वर्ष २०८०/८१ को कर चुक्ता प्रमाणपत्र, आधिकारिक व्यक्तिको पासपोर्ट साइजको फोटो, व्यवसायको छाप, परियोजना लिज/भाडामा सञ्चालनमा रहेको भए सम्झौताको प्रतिलिपि तथा व्यवसायको प्रकृतिअनुसार अन्य निकायबाट लिनुपर्ने अनुमतिपत्र लिएर तोकिएको बैंक शाखामा जानुपर्नेछ ।छनोट भएका परियोजनाको प्रस्तुतीकरण र बैंकबाट ‘क्रेडिट अप्रेजल’ भई प्राप्त अंकभारको ५० प्रतिशतभन्दा बढी ल्याउने उद्यमीलाई प्राथमिकताका आधारमा कर्जा प्रवाहका लागि सिफारिस गरिएको प्रतिष्ठानको सूचनामा उल्लेख छ । प्रस्तावकर्ताको व्यवसायको फोटो, भिडियो, वित्तीय विवरण तथा अन्य विवरण प्रस्तुतीकरण र मूल्यांकन समितिको प्रश्नोत्तरलाई समेत आधार मानी प्रतिष्ठानले गठन गरेको मूल्यांकन समितिले मूल्यांकन गरेको हो । सरकारले आगामी आर्थिक वर्ष स्टार्टअप कर्जा प्रवाह गर्न ७३ करोड रुपैयाँ बजेट विनियोजन गरेको छ ।"
'एक महिनाभित्र छानबिन समिति बनाउने सहमतिपछि संसद्‌ अवरोध हटाउने निर्णय भएको हो’,"विराटनगर — पूर्वप्रधानमन्त्री तथा माओवादी अध्यक्ष पुष्पकमल दाहालले प्रतिनिधिसभाको अवरोध हटाउने निर्णय कुनै सेटिङ वा गोप्य समझदारी नभएको स्पष्ट पारेका छन् । संसद पुनः सञ्चालन गर्ने निर्णय देश र जनताको बृहत्तर हितमा ऐन, कानुन अगाडि बढाउन तथा दीर्घकालीन नीति सुधार गर्न लिइएको उनले दाबी गरेका छन् ।शनिबार विराटनगर विमानस्थलमा सञ्चारकर्मीसँग कुराकानी गर्दै उनले संसद् खोल्नुका पछाडि गम्भीर कारण रहेको दाबी गर्दै भने भने, ‘देश र जनताको हितका लागि कहिले अघि बढ्ने, कहिले पछि हट्ने निर्णय हुन सक्छ । संसद्‌को अवरोध हटाउने निर्णय एक महिनाभित्र छानबिन समिति गठन गर्ने सहमतिपछि भएको हो ।’गृह मन्त्रालयसँग जोडिएको भिजिट भिसा प्रकरणबारे पनि उनले सरकार गम्भीर रहेको बताए । ‘यो केवल गृहमन्त्रीको विषय होइन । धेरै समयदेखि रहँदै आएको गम्भीर समस्या हो, जसमा गहिरो अध्ययन, संरचनागत सुधार र नीतिगत कदम आवश्यक छ,’ उनले भने, ‘गृहमन्त्रीले संसद्‌को रोष्ट्रममै एक महिनाभित्र सुधार अघि बढाउने प्रतिबद्धता जनाइसक्नुभएको छ ।’नेपाली कांग्रेससँग सुटुक्क सहमति गरेको विषयमा उनले आपत्ति जनाए । भने, ‘यो सहमति कुनै व्यक्तिलाई जोगाउन गरिएको होइन । प्रणाली सुधार गर्ने लक्ष्यसहित गरिएको हो ।’"
'अपाङ्गता भएका व्यक्तिहरूको हकहितका लागि कांग्रेस प्रतिबद्ध',"काठमाडौँ — कांग्रेस नेताहरूले अपाङ्गता भएका व्यक्तिहरूको हकहितका लागि कांग्रेस प्रतिबद्ध रहेको बताएका छन्। नेताहरूले अपाङ्गता भएका व्यक्तिहरूको अधिकार सुनिश्चितताका लागि कांग्रेसले संविधान र कानुन निर्माणमा समेत ध्यान पुर्‍याएको भन्दै पार्टीमा समेत प्रतिनिधित्व बढाउनका लागि विधानमा आवश्यक प्रबन्ध गर्नुपर्ने बताए।राष्ट्रिय लोकतान्त्रिक अपाङ्ग सङ्घले शुक्रबार सानेपामा गरेको कार्यक्रममा बोल्दै सभापति शेरबहादुर देउवाले अपाङ्गता भएका व्यक्तिहरुको हकहितका लागि पार्टी प्रतिबद्ध रहेको बताए। उनले अपाङ्गता भएका व्यक्तिहरुको अधिकार र प्रतिनिधित्व सुनिश्चत गर्नका लागि पार्टीको विधानमा आवश्यक संशोधनका लागि समेत आफू तयार रहेको बताए।उक्त अवसरमा सभापति देउवाले संघको स्मारिका एवम् राजनीतिक अधिकार सहजीकरण पुस्तिका २०८२ को विमोचन गरे । कार्यक्रममा नेता मिनेन्द्र रिजालले अपाङ्गता संवेदनशील विषय भएकाले पार्टीले गम्भीर भएर लिनुपर्ने बताए। सहमहामन्त्री महालक्ष्मी उपाध्याय डिनाले संविधानमा अपाङ्गता भएका व्यक्तिहरुको हकहितबारे स्पष्ट व्यवस्था भएपनि व्यवहारमा भने अझैपनि समस्याहरू रहेको बताइन्।उद्‌घाटनपछि प्रशिक्षण सत्रमा नेता मधु आचार्यले 'नेपाली कांग्रेस र समावेशी राजनीति' विषयमा प्रस्तुति दिएका थिए । उनले पार्टी स्थापनाको चरणदेखि नै समावेशी राजनीतिमा जोड दिइरहेको उल्लेख गरे । उनले अब अपाङ्गता भएका व्यक्तिहरूले पनि समान अवसर पाउनु पर्नेमा जोड दिँदै विश्वका देशहरुमध्ये नेपालमा तुलनात्मक रूपमा अवसर पाएको पनि उल्लेख गरे ।त्यस्तै, केन्द्रीय सदस्य अजयबाबु शिवाकोटीले सामाजिक सञ्जालको प्रयोग र उपयोगिताबारे प्रस्तुति दिए । उनले सामाजिक सञ्जालको प्रयोग गर्दा सचेत हुन आग्रह गर्दै कस्ता सूचना शेयर गर्ने र कस्ता सूचना गलत हुन्छन् भनी जानकारी दिए ।त्यस्तै, लोकतान्त्रिक अपाङ्ग संघका पूर्व अध्यक्ष एवं पूर्व सांसद प्रकाश पन्थले अपांगता भएका व्यक्तिको राजनीतिक अधिकारका बारेमा प्रस्तुति दिए । उनले अहिलेसम्म अपाङ्गता भएका व्यक्तिहरूले हासिल गरेका उपलब्धि र पाउन नसकेका अधिकार केलाएका थिए ।राष्ट्रिय लोकतान्त्रिक अपाङ्ग संघका अध्यक्ष माधवप्रसाद चम्लागाईंले खराब मौसम र असहज परिस्थितिबीच पनि दुई सय भन्दा बढी अपाङ्गता भएका व्यक्तिहरू कार्यक्रममा सहभागी हुनुले नै उनीहरूको राजनीतिक चेतनामा वृद्धि भएको स्पष्ट भएको भन्दै अब आफ्नो हकका लागि सबैले सक्रिय हुने बेला आएको बताए ।"
फेरि बल्झियो इरान–इजरायल द्वन्द्व,"काठमाडौँ — इजरायलले शुक्रबार एकाबिहानै इरानमाथि व्यापक हवाई आक्रमण गरेपछि दुई मुलुकबीच तनाव चर्किएको छ । रुस–युक्रेन, इजरायल–हमास युद्ध चलिरहेका बेला इरान र इजरायल पनि आपसी युद्धमा प्रत्यक्ष होमिए विश्वकै लागि आर्थिक र राजनीतिक संकट थप चुलिने चिन्ता बढेको छ ।इजरायलले शुक्रबार गरेको हमलामा परी इरानी सेनाका प्रमुख मोहम्मद बाघेरी, इरानी रिभोलुसनी गाडर््स करका प्रमुख हुसेइन सलामी, वरिष्ठ कमान्डर घोलम अली रसिदलगायतको ज्यान गएको सञ्चारमाध्यमले जनाएका छन् । इरानको नातान्जस्थित आणविक प्रशोधन केन्द्रलक्षित आक्रमणमा ६ आणविक वैज्ञानिकको समेत मृत्यु भएको छ । इरानी समाचार संस्था तस्निमका अनुसार आणविक वैज्ञानिकहरू अब्दुलहामिद मिनुचेहर, अहमदरेजा जोलफाघारी, सैयद अमिरहुसैन फक्ही, मुतलबिजादेह, मोहम्मद मेहदी तेहरान्ची र फरेदुन अब्बासीको ज्यान गएको हो ।इजरायलको हमलामा परी शुक्रबार साँझसम्म ७० जनाभन्दा धेरै आफ्ना नागरिकको ज्यान गएको इरानी पक्षले जनाएको छ । इरानको प्रमुख आणविक प्रशोधन केन्द्र ध्वस्त पारिएको इजरायली सेनाको दाबी छ । अलजजिराका अनुसार शुक्रबार दिनभरमा इरानको ‘सतहबाट सतहमा प्रहार गर्ने मिसाइल’ (एसएसएम) प्रणालीमाथि शृंखलाबद्ध आक्रमणको एक चक्र पूरा गरेको इजरायली सेनाले जनाएको छ ।त्यस क्रममा दर्जनौं प्रक्षेपक, एसएसएम भण्डारण स्थलसहित विभिन्न सैन्य स्थान ध्वस्त पारिएको इजरायली सेनाको दाबी छ । बदलामा इरानले करिब एक सय ड्रोन इजरायलतर्फ पठाएको दाबी गरेको छ । इजरायली डिफेन्स फोर्स (आईडीएफ) का ब्रिगेडियर जनरल एफी डेफ्रिनका अनुसार इरानले प्रक्षेपण गरेका सबै ‘अनम्यान्ड एरियल भेहिकल’ (यूएभी) अर्थात् ड्रोनहरू निस्तेज गरिएका छन् ।प्रतिउत्तरमा इजरायलले ‘कठोर सजायको अपेक्षा’ गर्नुपर्ने इरानका सर्वोच्च नेता आयतोल्ला अली खामेनीले प्रतिक्रिया दिएका छन् । बीबीसीका अनुसार इरानमा इजरायलले अपराध गरेको खामेनीको भनाइ छ । ‘जायनिस्ट (यहुदीवादी) शासकले यो अपराधमार्फत आफ्नै लागि एउटा तितो र पीडादायक दुर्भाग्य तयार पारेका छन्, त्यो उनीहरूले अवश्य भोग्नेछन्,’ खामेनीको भनाइ उद्धृत गर्दै बीबीसीले लेखेको छ ।इरानी नेताहरूले इजरायलमाथि तुरुन्तै प्रत्याक्रमण गर्ने तयारी गरिरहेको तेहरान विश्वविद्यालयका अनुसन्धानकर्ता मोहम्मद इस्लामीले अलजजिरालाई बताएका छन् । प्रत्याक्रणममा इजरायलका सैन्य र आणविक पूर्वाधारलाई लक्ष्य बनाइने उनको भनाइ छ । इजरायल–इरान द्वन्द्वलाई उनले सन् १९८० को इरान–इराक युद्धसँग तुलना गरेका छन् ।इजरायलले इरानमाथि गरेको हवाई आक्रमणका विषयमा विभिन्न देशले चिन्ता व्यक्त गरेका छन् । कतिपय मुलुकले आलोचना गरेका छन् भने समर्थन गर्ने मुलुक पनि छन् । अमेरिकी विदेशमन्त्री मार्को रुबियोले शुक्रबारको आक्रमण इजरायलको एकपक्षीय कदम भएको प्रतिक्रिया दिएका छन् । ‘इजरायलले आत्मरक्षाका लागि आजको आक्रमण जरुरी रहेको हामीलाई बताएको थियो,’ उनले भनेका छन्, ‘हामीले अहिलेलाई त्यस क्षेत्रमा रहेका अमेरिकी फौजको सुरक्षालाई उच्च प्राथमिकतामा राखेका छौं ।’रुबियोले आफ्ना सेना वा अन्य अमेरिकी स्थानमा आक्रमण नगर्न पनि इरानलाई चेतावनी दिएका छन् । इरानस्थित अमेरिकी दूतावासका केही गैरसैन्य कर्मचारीलाई अन्यत्र सारिएको छ । यसै क्रममा अमेरिकी राष्ट्रपति डोनाल्ड ट्रम्पले आफ्नो सामाजिक सञ्जाल प्लाटफर्म ‘ट्रुथ सोसल’ मा पोस्ट गरेर इरानलाई आफूसँग सम्झौता गर्न ६० दिन समय दिएको तर इरानले नमानेको भन्दै अझै पनि दोस्रो मौका रहेको घुमाउरो धम्की दिएका छन् । यसपटक सम्झौता नगरे ‘थप क्रूर’ आक्रमण हुन सक्ने उनको चेतावनी छ ।रुसले इजरायली कदमको निन्दा गरेको छ । रुसको माथिल्लो सदनका उपसभामुख कोन्स्तेन्तिन कोसाचेभले यस्ता खाले आक्रमण जारी रहे पूरै पश्चिम एसिया युद्धमा होमिने बताएका छन् । ‘इजरायलको कदम कानुनी, राजनीतिक, सैनिक तथा नैतिक सबै दृष्टिकोणबाट अनुचित देखिन्छ,’ उनले भनेका छन् । रुसी समाचार एजेन्सी ‘टास’ का अनुसार इरानको धैर्यको सीमा टुट्दै गएको कोसाचेभको भनाइ छ ।चीनको विदेश मन्त्रालयका प्रवक्ता लिन जियानले सबै पक्षलाई संयम बन्न हुन आग्रह गर्दै स्थिति थप भड्किन दिन नहुनेमा जोड दिएका छन् । ‘इरानको सार्वभौमिकता, अखण्डता र राष्ट्रिय सुरक्षामाथि आक्रमणको चीन विरोध गर्छ,’ जियानले भनेका छन्, ‘यो स्थिति अझै भड्किँदै जाने, द्वन्द्व बढ्ने र क्षेत्रीय तनाव अझै चर्कने कुनै पनि कदमको हामी विपक्षमा छौं ।’ स्थिति शान्त पार्नका लागि सहयोगी भूमिका खेल्न चीन तयार रहेको पनि उनको भनाइ छ ।साउदी अरबले इजरायली आक्रमणको कडा निन्दा गरेको छ । ‘इस्लामिक गणतन्त्र इरानविरुद्ध इजरायली आक्रमणले यसको सार्वभौमिकता र सुरक्षालाई कमजोर पार्छ, अन्तर्राष्ट्रिय कानुन र नियमहरूको स्पष्ट उल्लंघन गर्छ,’ साउदीको विदेश मन्त्रालयले विज्ञप्तिमा भनेको छ । लेबनान, कतार र टर्कीले इजरायली कदमको आलोचना गर्दै यो पश्चिम एसियामा स्थिरता ल्याउन गरिएका अन्तर्राष्ट्रिय प्रयासहरू विरुद्ध भएको टिप्पणी गरेका छन् । बेलायत, फ्रान्स, जर्मनी, जापान, अस्ट्रेलिया, चेक रिपब्लिकले भने इजरायलको पक्षमा बोलेका छन् । इजरायललाई आफ्नो प्रतिरक्षा गर्ने अधिकार रहेको जर्मनीले जनाएको छ ।संयुक्त राष्ट्रसंघका महासचिव एन्टोनियो गुटेरेसलगायतले इजरायली आक्रमणको निन्दा गर्दै दुवै पक्षलाई संयम अपनाउन आग्रह गरेका छन् । दुई देशबीच युद्ध भए त्यसको असर क्षेत्रीय मात्र नभई विश्वव्यापी हुने भएकाले कुनै पनि सैन्य आक्रमणलाई बढावा दिन नहुनेमा राष्ट्रसंघका महासचिव गुटेरेसको जोड छ । अमेरिकी राष्ट्रपति ट्रम्पको पहलमा अमेरिका र इरानबीच आइतबार ओमानमा आणविक सम्झौताका विषयमा वार्ता हुने तय भएको थियो । अमेरिका र इरानबीच आणविक सम्झौता हुने आशंकासहित इजरायलले शुक्रबार नै आक्रमण गरेको अन्तर्राष्ट्रिय सञ्चारमाध्यमले जनाएका छन् । आणविक कार्यक्रमलाई लिएर गत अप्रिलदेखि भइरहेको अमेरिका–इरान वार्ताप्रति इजरायल बेखुस थियो । यही असन्तुष्टिमाझ इजरायलले शुक्रबार बिहान ३ बजेदेखि ‘अपरेसन राइजिङ लाइन’ का रूपमा इरानमा व्यापक हमला गरेको बीबीसीका पत्रकार रफाई बर्गको विश्लेषण छ । इजरायली आक्रमणपछि अमेरिका–इरान वार्ताको सम्भावना देखिएको छैन ।इजरायलका प्रधानमन्त्री बेन्जामिन नेतान्याहुले इरानसँग ९ वटा आणविक बम बनाउन पुग्ने पदार्थ रहेको र त्यसले इजरायलको अस्तित्व नै जोखिममा पार्ने तर्क गर्दै आएका छन् । आफ्नो आणविक कार्यक्रम शान्तिपूर्ण र नागरिक प्रयोजनका लागि भएको इरानको दाबी छ । तर त्यसमा अन्तर्राष्ट्रिय आणविक ऊर्जा एजेन्सी (आईएईए) र पश्चिमा मुलुकहरूले विश्वास गरेका छैनन् ।इरानको आणविक कार्यक्रमलाई कुनै पनि हालतमा स्वीकार गर्न नसकिने इजरायलको भनाइ छ । इरानी नेताहरूले सार्वजनिक रूपमै इजरायललाई विश्व मानचित्रबाट नामेट पार्ने धारणा राख्दै आएको र त्यसका लागि तीव्र गतिमा आणविक कार्यक्रम विस्तार गरिरहेको इजरायलको आरोप छ । यही कारण ठूलो परिणाममा युरेनियम प्रशोधन गरिने इरानको प्रमुख स्थल नातान्जलाई इजरायलले मुख्य आक्रमणको निसाना बनाएको मानिन्छ । इजरायलले गत अक्टोबरमा साइबर आक्रमण गरेर इरानको हवाई रक्षा प्रणाली क्षतिग्रस्त बनाएको थियो । त्यसको पुनर्निर्माण हुन नपाउँदै इजरायल पुनः आक्रमणमा उत्रिएको हो । यस घटनाले इरानको कमजोर सैन्य र रक्षा प्रणाली उजागर गरेको कतिपयको विश्लेषण छ ।इजरायल–इरान तनावपूर्ण सम्बन्धइरान र इजरायलबीच चल्दै आएको प्रत्यक्ष–अप्रत्यक्ष द्वन्द्व दशकौं लामो सैद्धान्तिक, भूराजनीतिक तथा रणनीतिक तनावहरूमा आधारित छ । तर सन् १९४८ मा इजरायल स्थापना हुँदा सुरुमै मान्यता दिने देशहरूमा इरान पनि थियो । सन् १९७९ मा इस्लामिक क्रान्ति हुनुअघिसम्म इजरायल र इरानको सम्बन्ध राम्रो थियो । धेरैजसो अरब देशहरूसँग लडेको इजरायलको इरानसँग सम्बन्ध कतिसम्म मित्रवत् थियो भने, इजरायलबाहिर यहुदी समुदायको दोस्रो घरका रूपमा इरानलाई लिइन्थ्यो ।सन् १९७९ को इस्लामिक क्रान्तिपछि थुप्रै यहुदीले इरान छोडे । त्यही क्रान्तिपछि राजतन्त्र हटेर इरान ‘इस्लामिक रिपब्लिक’ बनेको थियो । सत्तरीकै दशकको उत्तरार्धमा देशको सर्वोच्च नेताका रूपमा सत्तामा आएका आयातोल्ला रुहोल्ला खामेनीले इजरायलसँगका पुराना सम्झौताहरू खारेज गरिदिए । उनले प्यालेस्टिनी विद्रोहीलाई समर्थन गर्दै इजरायललाई ‘जायनिस्ट’ राज्यको उपमा दिए ।उनले कडा रूपमा इजरायलविरोधी नीति अँगाले । त्यसयता इरान र इजरायल दुवै देशले क्षेत्रीय अस्थिरता र द्वन्द्वका लागि एकअर्कालाई दोषारोपण गर्दै आएका छन् । इरानले प्यालेस्टाइनको हमास, लेबनानको हेजबुल्लाह, यमनको हुथीजस्ता इजरायलविरोधी समूह र सिरियाका पूर्वतानाशाह बसर अल असदजस्ता इजरायलविरोधी शासकलाई निरन्तर सघाउँदै आएको छ ।इरानले हालैका वर्षमा आणविक हतियार बनाएरै छोड्ने लालसालाई खुला रूपमा अघि बढाएपछि दुई देशबीचको सम्बन्ध थप चिसिन थालेको थियो । आणविक हतियारसहितको इरानलाई आफ्नो अस्तित्वमै संकट ल्याउन सक्ने कारकका रूपमा हेर्दै इजरायलले जासुसी क्रियाकलाप, भूमिगत अपरेसन र साइबर आक्रमण गर्दै आएको छ ।इरानको आणविक अभियानमा संलग्न अधिकारीमाथि आक्रमण र कतिपय अवस्थामा हत्यासमेत गर्ने गरेको छ । त्यसको प्रत्युत्तरमा इरानले आफ्नो धार्मिक तथा क्षेत्रीय प्रभावको प्रयोगमार्फत इजरायलसँग जोडिएका र उसको प्रभाव रहेका देशमा अप्रत्यक्ष युद्ध र विद्रोही आक्रमणलाई सघाउनेजस्ता कदममार्फत इजरायलमाथि दबाब बढाउने गरेको छ ।इजरायल–हमास द्वन्द्वले अकासिएको तनावइरानसमर्थित प्यालेस्टिनी समूह हमासले ७ अक्टोबर २०२३ मा इजरायलमा आक्रमण गरेपछि यी दुई देश प्रत्यक्ष द्वन्द्वमा ओर्लिए । त्यस आक्रमणका लागि आर्थिक, हातहतियार, तालिम तथा आवश्यक सूचना जुटाउन इरानले हमासलाई सघाएको आरोप इजरायल र अन्य पश्चिमा देशले लगाएका थिए । इरानले भने आफ्नो संलग्नता अस्वीकार गर्दै आएको छ । इजरायलले प्यालेस्टाइनसहित सिरिया, लेबनान, इराकजस्ता देशमा रहेका इरानसमर्थित मिलिसियासम्म जवाफी कारबाही विस्तार गरेको छ । इजरायलले सन् २०२४ को मध्यसम्ममा इरानसमर्थित र इरानी भूमिमा क्षेप्यास्त्र र ड्रोन प्रहार गरेको थियो ।इरानले भने इजरायलविरोधी संगठनहरूमार्फत आक्रमण झनै चर्कायो । मुख्यतया यमनका हुथी विद्रोहीले रेड सी भएर आउजाउ गर्ने इजरायली र अमेरिकी जहाजहरूलाई बारम्बार निशाना बनाए । अक्टोबर २०२३ यताका २० महिनामा इजरायल र इरान वा इरानसमर्थित समूहबीच ८ हजार पटकभन्दा धेरै आक्रमण–प्रत्याक्रमण भएको सञ्चारमाध्यमहरूले जनाएका छन् ।य्द्धुका सन्दर्भमा प्राविधिक र स्रोतसाधनका हिसाबले इजरायल बलियो देखिन्छ । मानव जनशक्ति र क्षेत्रीय प्रभावसँगै मुस्लिम धार्मिक भावनाका दृष्टिले इरान बलियो छ । इजरायलसँग अहिले १ लाख ७० हजार कार्यरत र ४ लाख ६५ हजार रिजर्भ सैन्यशक्ति छ भने इरानसँग कार्यरत र रिजर्भ गरेर झन्डै १० लाख सैनिक रहेको आकलन छ । इजरायलसँग २ सय ४० लडाकु विमान, ६०० युद्धविमान र एफ–३५ जस्ता अत्याधुनिक लडाकु विमान रहेको मानिन्छ । शक्तिशाली आइरन डोम, अन्य मिसाइल डिफेन्स, आर्टिफिसियल इन्टेलिजेन्ससहितका हातहतियार र प्रविधिले इजरायल भरिभराउ छ । ऊसँग १३ सयभन्दा बढी ट्यांक र लगभग ४० हजार सैन्य वाहन छन् ।इरानसँग ५५१ विमान, १ हजार ७ सय १३ ट्यांक र झन्डै ६२ हजार सैन्य वाहन रहेको अलजजिराले उल्लेख गरेको छ । इरानसँग २५ सबमरिन र ७ फ्रिगेट १०७ भन्दा बढी जल सैन्य वाहन रहेका छन् । इजरायलसँग जल सैन्य वाहनको संख्या ५ सबमरिन र ७ कर्भेटसहित ६२ छ । तर युद्ध भइहाले दुई देशमा मात्र सीमित रहने अवस्था छैन किनभने अमेरिका, बेलायत र युरोपेली देशहरूले खुला रूपमा इजरायलको समर्थन गर्दै आएका छन् ।पछिल्ला केही वर्षमा रुससँग नजिक रहेको इरानलाई तुर्किएसहित पश्चिम एसियाका कतिपय देशले सघाउन सक्ने अवस्था छ । आफूसँग आणविक हतियार रहेको घोषणा खुला रूपमा नगरे पनि इजरायलसँग ८०–९० वटा आणविक वारहेड रहेको विश्लेषकहरूको अनुमान छ ।अब के होला ?अमेरिकाकी पूर्वविदेशमन्त्री हिलारी क्लिन्टनले भनेकी छन्, ‘इजरायल र इरानबीच युद्ध भए सीमा, देशहरूबीचका संगठन र अर्थतन्त्रहरूसँगै पूरै मध्यपूर्व क्षेत्रको नक्सा बदलिनेछ ।’ अमेरिकी राजनीतिक विश्लेषक तथा लेखक इयान ब्रेमरले यस्तो युद्ध भए त्यो क्षेत्रीय आकारको मात्र नहुने र पूरै विश्वलाई नै असर गर्ने जनाएका छन् ।शुक्रबार मात्रै अमेरिकासहित विश्वका सेयर बजारहरू प्रभावित देखिए । कच्चा तेलको मूल्य करिब ७ प्रतिशतले बढेर प्रतिब्यारेल ७३ डलर पुगेको बीबीसीका बिजनेस रिपोर्टर जोनाथन जोसेफले लेखेका छन् । दुई देशबीच एक वर्ष युद्ध चले हजारौं जीवनसँगै लगभग १२ खर्ब अमेरिकी डलर बराबरको क्षति हुने रान्ड कर्पोरेसन नामक संस्थाको अनुमान छ ।(एजेन्सीको सहयोगमा)"
"माओवादीले सत्तापक्षसँग सहमति गरेपछि खुल्यो संसद्, रास्वपाको ‘वेल’ घेराउ","काठमाडौँ — त्रिभुवन अन्तर्राष्ट्रिय विमानस्थलको अध्यागमनबाट भिजिट भिसाको आवरणमा मौलाएको मानव तस्करी र त्यसमा गृह मन्त्रालयको नेतृत्व तह नै संलग्न आरोप लगाउँदै १३ जेठदेखि प्रतिनिधिसभामा हुँदै आएको अवरोध हटाउन प्रमुख प्रतिपक्ष माओवादीले सत्तापक्षसँग सम्झौता गरेको छ ।भिजिट भिसा प्रकरण संसद्मा प्रवेश गरेदेखि सँगसँगै रहेका विपक्षी दलमध्ये माओवादी र एकीकृत समाजवादीले सत्तापक्षसँग दुईबुँदे सहमति गरेका छन् भने रास्वपा ‘वेल घेराउ’ मा उत्रिएको छ ।प्रतिनिधिसभा बैठक अवरोध अन्त्य गर्न सत्तापक्षका तर्फबाट एमालेका मुख्य सचेतक महेश बर्तौला र प्रमुख प्रतिपक्षी माओवादीका प्रमुख सचेतक हितराज पाण्डेले दुईबुँदे सहमतिपत्रमा शुक्रबार चार बजेतिर हस्ताक्षर गरेका थिए ।‘भिजिट भिसा र अध्यागमनसँग सम्बन्धित विषयमा अख्तियारले अनुसन्धान गरिरहेको छ, उक्त कार्यलाई अख्तियारले निष्कर्षमा पुर्‍याउने नै छ, उक्त विषयका सम्बन्धमा छानबिनका लागि आयोगले माग गरेबमोजिम नेपाल सरकारले आवश्यक सहयोग गर्नेछ,’ दुवै पक्षबीच भएको सहमतिमा भनिएको छ, ‘अध्यागमन र भिजिट भिसाको सम्बन्धमा विगतदेखि देखिएका समस्या समाधान गर्न सरकारले आवश्यक अध्ययन एवं छानबिन गरी नीतिगत, कानुनी र संरचनात्मक सुधारका लागि उपयुक्त व्यवस्था गर्न ठोस पहल गर्ने प्रतिबद्धता नेपाल सरकारले व्यक्त गर्नेछ ।’दुईबुँदे सहमतिपछि बसेको प्रतिनिधिसभा बैठक भने शान्तपूर्वक नियमित प्रक्रियामा अगाडि बढ्न सकेन । बैठकको सुरुमै सभामुख देवराज घिमिरेले प्रमुख प्रतिपक्षी माओवादीका प्रमुख सचेतक पाण्डेलाई बोल्न समय दिएका थिए । जसमा आपत्ति जनाउँदै रास्वपा र राप्रपाले अवरोध गरेका थिए । पाण्डे बोलिरहँदा रास्वपाका सांसदले टेबुल ढ्यापढ्याप गर्दै अवरोध गरेका थिए भने राप्रपाका सांसद सिटबाट उभिएर विरोधमा थिए ।पाण्डेले जिम्मेवार प्रतिपक्ष भएकाले संसद्को कारबाही र जनताले भोग्नुपरेका भिजिट भिसालगायतका भ्रष्टाचारजन्य, मानव तस्करीजन्य समस्या समाधान गर्न पहल होस् भनेर सत्तापक्षसँग सहमति गरेको जानकारी दिएका थिए । विपक्षको विरोध र आपत्ति कानुनी रूपमा जारी भइरहेका भिजिट भिसाप्रति नभएको बताउँदै उनले भिजिट भिसाका नाममा भइरहेका गैरकानुनी र मानव तस्करीसहितका भ्रष्टाचारजन्य कार्यविरुद्ध रहेको बताएका थिए ।त्यसपछि राप्रपाका अध्यक्ष राजेन्द्र लिङ्देनलाई बोल्न सभामुखले समय दिएका थिए । संसद्मा भइरहेको अवरोधलाई नाटकको संज्ञा दिँदै लिङ्देनले भने, ‘प्रमुख प्रतिपक्ष दलका नेताले वीरतापूर्वक आत्मसमर्पण गर्नुभएको सुन्न पाइयो, वीरता र बहादुरीका साथ पछाडि हटेको सुन्न पाइयो । हुने नै यही थियो । उहाँले गणतन्त्रको रक्षाका लागि भन्नुभयो । गणतन्त्र रक्षाको होइन, लुटतन्त्रको रक्षाका लागि यो समझदारी भएको भन्ने कुरा आमजनताले बुझेका छन् ।’ लिङ्देन बोलिरहँदा रास्वपाका सांसदहरूले टेबुल ढ्यापढ्याप नगरी सिटबाट उभिएर सुनेका थिए ।प्रमुख प्रतिपक्ष माओवादीलाई सभामुखले बोल्ने समय दिँदा रास्वपा र राप्रपाले पहिले आफूले बोल्न पाउनुपर्ने भन्दै विरोध जनाएका थिए । संसद्मा विपक्षी बेन्चको दोस्रो ठूलो दल रास्वपाले भने तेस्रो नम्बरमा बोल्ने पालो पाएको थियो । रास्वपाका मनीष झाले भिजिट भिसाको आवरणमा भइरहेको मानव तस्करीको नेतृत्व गृह मन्त्रालयले गरेको आरोप लगाएका थिए ।‘अख्तियारले अध्यागमनमा बदमासी भइरहेको छ, त्यहाँ ध्यान देऊ भनेर गृह मन्त्रालयलाई ९/९ पटक पत्र काट्दासम्म गृह मन्त्रालय कहाँ थियो ? जब अख्तियारले त्यहाँ धावा बोल्ने बेला भयो तब सबै आफ्नो कर्मचारीलाई लुकाउनका लागि रातारात किन तानियो ? यदि उहाँको संलग्नता छैन, उहाँलाई जानकारी थिएन भने कर्मचारीलाई संरक्षण दिनका लागि किन तानियो ?’ झाले भने, ‘हरेक दिन यथेष्ट प्रमाण आइसके । यो सबै तपाईंको नेतृत्वमा भएको लुटतन्त्र हो । यो हाम्रो मात्र आवाज हैन । सेटिङ त अन्तर्राष्ट्रिय नै भइसकेको रैछ । त्यसकारण यसको छानबिन गर्नका लागि छानबिन समिति र ठगिएकाहरूले न्याय नपाएसम्म हाम्रो आन्दोलन जारी छ ।’गृहमन्त्री लेखकले बोलिरहँदासम्म उभिएर विरोध गरेका राप्रपा सांसदहरू बोलिसकेपछि आफ्नो सिटमा बसेका थिए । गृहमन्त्री रमेश लेखकले रोस्ट्रममा गएर आफूमाथि उठेका प्रश्नको जवाफ दिन लाग्दा रास्वपा नाराबाजी गर्दै ‘वेल घेराउ’ मा उत्रिएको थियो ।भिजिट भिसा प्रकरणमा आफूलाई प्रतिशोध साध्न र षड्यन्त्रमूलक तवरले अफवाह फैलाइएको लेखकको भनाइ थियो । आफूलाई जोडेर सामाजिक सञ्जाल तथा सञ्चारमाध्यममा आएका विषयमा समेत कुनै सत्यता नरहेको जिकिर गर्दै गृहमन्त्री लेखकले खेद प्रकट गरे ।अख्तियारले गरिरहेको छानबिनमा सहयोग गर्ने उनको भनाइ थियो । ‘अख्तियारले अनुसन्धान थालेको विषयमा मेरो संलग्नता छ भनी गरिएको प्रचार समाज र सामाजिक सञ्जालमा अभिव्यक्त विचारमा कुनै सत्यता छैन । उक्त कार्यमा मेरो संलग्नता छैन, हुन सक्दैन,’ लेखकले भने, ‘मेरा विरुद्धमा नियोजित, षड्यन्त्रमूलक ढंगले, राजनीतिक रूपमा आक्रमण गर्ने प्रयत्न भएको छ ।’रास्वपाका उपसभापति स्वर्णिम वाग्लेले कांग्रेससमक्ष राखेको पाँचबुँदे प्रस्तावमा ठोस प्रतिबद्धता नआएको बताए । भिजिट भिसाको छानबिन उच्चस्तरीय समिति वा जाँचबुझ आयोग ऐन, २०२६ अन्तर्गत बहालवाला वा पूर्वन्यायाधीशको नेतृत्वमा गर्न प्रस्ताव राखेको तर स्वीकार नगरिएको उनले बताए । ‘यो उधारो सम्झौतामा केही छैन । रास्वपा राजनीतिमा नयाँ छ तर बेवकुफ छैन, त्यही भएर उधारो प्रतिबद्धता नभएको, फासफुस पार्ने नियतले गरिएको सम्झौतामा हामी सहभागी हुन सक्ने कुनै गुञ्जायस थिएन,’ उनले भने ।माओवादी अध्यक्ष पुष्पकमल दाहालले भने रास्वपासँग आरोप–प्रत्यारोप नहुने बताएका थिए । सहमतिको सुनिश्चितता गरेर संसद्बाट बाहिरिने क्रममा दाहालले भनेका थिए, ‘रास्वपासँग मूलभूत विषयमा केही फरक मत छैन । उहाँहरूका केही अडानका कारणले उहाँहरू केही समय आफ्नो ढंगले जानुहुन्छ । तर हाम्रो बीचमा विमति र आरोप–प्रत्यारोप हुँदैन ।’एमाले सचिव योगेश भट्टराईले भने संसद् लामो समय अवरुद्ध हुनु ठीक नभएको बताए । बजेटमाथि छलफल गर्ने, निजामती, विद्यालय शिक्षा विधेयक अगाडि बढाउनुपर्नेमा संसद् अवरोधले समस्या भएको उनले बताए । रास्वपाको आन्तरिक विवादले सम्पूर्ण विपक्ष सहमतिमा नआएको भट्टराईको भनाइ थियो ।‘१ महिनाभित्र छानबिन अगाडि बढाउने भन्ने प्रस्ताव रास्वपाका नेताले ल्याउनुभएको थियो, त्यसमा कांग्रेस, एमाले र माओवादीले मानेका थिए । पछि उहाँहरूको दलभित्र कुरा मिलेन, त्यो उहाँहरूको मामला हो,’ उनले भने, ‘उहाँहरू आफ्नै प्रस्तावबाट पछाडि हटेर वेल घेर्न जानुभयो । यो अपरिपक्व व्यवहार देखाउनुभएको छ ।’भिजिट भिसा प्रकरणमा अख्तियारले गरिरहेको छानबिनमा सघाउँछु : गृहमन्त्री लेखकगृहमन्त्री रमेश लेखकले भिजिट भिसा प्रकरणमा आफ्नो कुनै संलग्नता नभएको दाबी गरेका छन् । यस प्रकरणमा गृह मन्त्रालयका सहसचिव तीर्थराज भट्टराईलाई ७ जेठमा अख्तियारले पक्राउ गरेपछि बसेको १३ जेठको बैठकयता गृहमन्त्रीको राजीनामा माग्दै विपक्षी दलले संसद् अवरोध गर्दै आएका थिए ।भिजिट भिसामार्फत मानव तस्करी र भ्रष्टाचार गरेको भनी विपक्षीले निरन्तर संसद् अवरोध गर्दै आएकामा जवाफ दिन उनले यसअघि पनि प्रयास गरेका थिए । शुक्रबार भने प्रमुख प्रतिपक्षी दल माओवादी र सत्तापक्षबीच दुईबुँदे सहमति भएसँगै लेखकले आफ्ना धारणा राख्ने अवसर पाएका हुन् ।रास्वपाको वेल घेराउ र राप्रपाको विरोधका बीच संसद्को रोस्ट्रममा पुगेका लेखकले आफूविरुद्ध नियोजित र षड्यन्त्रमूलक ढंगले राजनीतिक रूपमा आक्रमण गर्ने प्रयास गरिएको भन्दै आपत्ति जनाए ।आफूलाई जोडेर सामाजिक सञ्जाल तथा सञ्चारमाध्यममा आएका विषयमा कुनै सत्यता नरहेको जिकिर गर्दै उनले खेद प्रकट गरे । मन्त्री लेखकले अख्तियारले गरिरहेको छानबिनमा सहयोग गर्ने बताउँदै आवश्यक परे उपस्थित हुन तयार रहेको पनि बताए । उनले कर्मचारी जोडिँदैमा मन्त्रीले राजीनामा दिनुपर्ने कुरा अनुचित रहेको पनि जिकिर गरे ।‘अख्तियारले अनुसन्धान थालेको विषयमा मेरो संलग्नता छ भनी गरिएको प्रचार तथा समाज र सामाजिक सञ्जालमा अभिव्यक्त विचारमा कुनै सत्यता छैन । उक्त कार्यमा मेरो संलग्नता छैन, हुन सक्दैन,’ लेखकले भने, ‘मेरा विरुद्धमा नियोजित ढंगले, षड्यन्त्रमूलक ढंगले, राजनीतिक रूपमा आक्रमण गर्ने प्रयत्न भएको छ । जसको म यो सम्मानित सदनबाट खेद प्रकट गर्न चाहन्छु । र, म साथीहरूलाई आग्रह गर्न चाहन्छु– संवैधानिक निकायले छानबिन गरिराखेको विषयलाई कुनै पनि मन्त्रीसँग जोड्ने वा सरकारसँग जोड्ने र जवाफ दिने हो भने हिजो कति मन्त्रीहरूले जवाफ दिनुभएको थियो । त्यसको ताकत साथीहरूसँग छ ?’भिजिट भिसा प्रकरणमा आफूविरुद्ध नक्कली पीडित खडा गरी पार्टी कार्यालयहरूमै किर्ते जाहेरी दर्ता गर्ने प्रयास भइरहेको पनि लेखकले बताए । किर्ते, जालसाजी र अमर्यादित गतिविधिमा संलग्न व्यक्तिलाई कारबाहीको दायरामा ल्याउने चेतावनीसमेत उनले दिए । दलका पार्टी कार्यालयलाई किर्ते र नक्कली पीडित खडा गर्ने पार्टी कार्यालय बनाउन लागिएको भन्दै सचेत रहन आग्रह गरेका थिए ।‘केही पार्टीका कार्यालयमा नक्कली तथाकथित पीडितलाई बोलाएर पार्टी कार्यालयमा जाहेरी लेखेर मेराविरुद्धमा विभिन्न ठाउँमा दर्ता गर्ने प्रयत्न भइराखेका छन् । कुन पार्टी कार्यालयमा लेखिएको छ, त्यो मलाई जानकारी भइसकेको छ । यस्ता किर्ते, जालसाजी र अमर्यादित कार्य गरेर आफ्नो राजनीतिक अभीष्ट पूरा गर्ने काममा नलाग्न म साथीहरूलाई आग्रह गर्न चाहन्छु,’ लेखकले भने, ‘यस्ता अपमानजनक कार्यहरू, किर्ते जालसाज गरेर नक्कली पीडित खडा गर्ने मानिसहरू पत्ता लगाएर कारबाही गरिनेछ ।’गृहमन्त्री लेखकले आफूविरुद्धका आरोपलाई पुष्टि गर्ने कुनै पनि तथ्य र प्रमाणसहित दोष देखिए कुर्सीमा बस्न अयोग्य ठहरिने कुराको जानकारी आफूलाई रहेको बताए ।"
आजको मौसम : कोशी प्रदेशका पहाडी भू–भागमा भारी वर्षाको सम्भावना,"काठमाडौँ — आज कोशी प्रदेशका पहाडी भू–भागमा भारी वर्षाको सम्भावना रहेको पूर्वानुमान गरिएको छ। जल तथा मौसम विज्ञान विभागका अनुसार अहिले कोशी, मधेश, बागमती, गण्डकी प्रदेशका केही भू–भाग र लुम्बिनी प्रदेशका पूर्वी क्षेत्रका थोरै भू–भागमा मनसुनी वायुको प्रभाव रहेको छ ।साथै देशको पश्चिम भू–भागमा पश्चिमी वायु तथा स्थानीय वायुको प्रभाव रहेको छ।जसका कारण शनिबार बिहान गण्डकी प्रदेशका केही स्थानहरूमा, बागमती, लुम्बिनी र सुदूरपश्चिम प्रदेशका थोरै स्थानहरूमा तथा कर्णाली प्रदेशका एक–दुई स्थानहरूमा मेघगर्जन/चट्याङसहित हल्कादेखि मध्यम वर्षाको भइरहेको छ । गण्डकी प्रदेशका थोरै स्थानहरूमा तथा बागमती प्रदेश, लुम्बिनी प्रदेश र सुदूरपश्चिम प्रदेशका एक–दुई स्थानहरूमा भारी वर्षासमेत भैरहेको छ ।आज दिउँसो देशभर आंशिकदेखि साधारणतया बदली रहने महाशाखाले जनाएको छ । कोशी र मधेश प्रदेशलगायत देशका पहाडी भूभागका थोरै स्थानहरू र बाँकी भू–भागका एक–दुई स्थानमा मेघगर्जन/चट्याङसहित हल्कादेखि मध्यम वर्षाको सम्भावना रहेको छ । कोशी प्रदेशका पहाडी भू–भागका एक–दुई स्थानमा भारी वर्षाको पनि सम्भावना रहेको महाशाखाले जनाएको छ ।कोशी, बागमती र गण्डकी प्रदेशका उच्च–पहाडी तथा हिमाली भू–भागका थोरै स्थानहरू तथा बाँकी उच्च–पहाडी तथा हिमाली भू–भागका एक–दुई स्थानमा हल्का वर्षा/हिमपातको सम्भावना रहेको छ ।आज राति देशभर आंशिकदेखि साधारणतया बदली रहनेछ । कोशी, मधेश, बागमती र गण्डकी प्रदेशको धेरै स्थानहरू, लुम्बिनी र सुदूरपश्चिम प्रदेशका केही स्थानहरू तथा बाँकी भू–भागका थोरै स्थानहरूमा मेघगर्जन/चट्याङसहित हल्कादेखि मध्यम वर्षाको सम्भावना रहेको छ ।कोशी र मधेश प्रदेशका थोरै स्थानहरूमा तथा बागमती, गण्डकी, लुम्बिनी र सुदूरपश्चिम प्रदेशका एक–दुई स्थानमा भारीदेखि धेरै भारी वर्षाको पनि सम्भावना रहेको महाशाखाले जनाएको छ । कोशी र बागमती प्रदेशका उच्च–पहाडी तथा हिमाली भू–भागका केही स्थानहरू तथा बाँकी उच्च–पहाडी तथा हिमाली भू–भागका थोरै स्थानहरूमा हल्का वर्षा/हिमपातको सम्भावना रहेको छ ।कोशी, बागमती र गण्डकी प्रदेशका उच्च–पहाडी तथा हिमाली भू–भागका थोरै स्थानहरू तथा बाँकी उच्च–पहाडी तथा हिमाली भू–भागका एक–दुई स्थानमा हल्का वर्षा/हिमपातको सम्भावना पनि रहेकाले दैनिक जनजीवन, कृषि, स्वास्थ्य, सडक तथा हवाई यातायातमा प्रभाव पर्न सक्ने हुँदा सो को असरबाट बच्न आवश्यक तयारी गर्नुहुन तथा आवश्यक सतर्कता अपनाउनहुन महाशाखाले अनुरोध गरेको छ ।"
प्रधानमन्त्रीसँग विश्व बैंकका प्रमुख प्रशासकीय अधिकृतको शिष्टाचार भेट,"काठमाडौँ — प्रधानमन्त्री केपी शर्मा ओलीसँग विश्व बैंक समूहका प्रबन्ध निर्देशक तथा प्रमुख प्रशासकीय अधिकृत डेभिड सिस्लेनले शुक्रबार शिष्टाचार भेट गरेका छन् ।प्रधानमन्त्री निवास, बालुवाटारमा भएको भेटमा उनीहरुबीच नेपालमा लगानी वृद्धि र रोजगारी सृजनाका माध्यमबाट विकासका लक्ष्य हासिल गर्न आपसी सहकार्य बढाउने विषयमा छलफल भएको छ । प्रधानमन्त्री ओलीले विश्व बैंक नेपालले तयार गरेको छ वर्षे रणनीतिक सहकार्यको कार्यढाँचा (२०२५–२०३१) लाई बैंकले स्वीकृत गरेकोमा धन्यवाद दिँदै दिगो विकास लक्ष्य हासिल र नेपाललाई विकासोन्मुख मुलुकमा स्तरोन्नतिका लागि निरन्तर आर्थिक र प्राविधिक सहयोगका लागि खुसी व्यक्त गरे ।प्रधानमन्त्री ओलीले कृषिको आधुनिकीकरण, उत्पादकत्व वृद्धि, उद्यमशीलता, व्यवसाय र सेवा क्षेत्रमा युवाहरुको सहभागितामा सरकारले प्राथमिकता दिएको अवगत गराउँदै जलवायु परिवर्तनका लागि विश्व समुदायलाई नेपालले गरेको योगदानका आधारमा उचित क्षतिपूर्ति पाउनुपर्नेमा जोड दिए । उनले आफू पहिलो पटक प्रधानमन्त्री हुँदा पूर्वाधार विकासमा उच्च प्राथमिकता दिएको तर भूकम्प र बाढी पहिरोजस्ता विपद्का कारण पुनः निर्माणका काममा लाग्नुपरेकाले सोचे जति विकास हुन नसकेको स्थितिमा अब उत्पादन, बजारीकरण र रोजगारी वृद्धिका लागि लागिएकाले यसमा बैंकजस्ता संस्थाको सहयोग आवश्यक हुने बताए ।प्रमुख सिस्लेनले छ वर्षे रणनीतिक सहकार्यको कार्यढाँचाअन्तर्गत नेपालको रोजगारी सृजना, जलवायु अनुकूलन, विपद जोखिम न्यूनीकरण, कृषि, सामाजिक र संस्कृतिका क्षेत्रमा लगानी अभिवृद्धि गर्ने योजना रहेको सुनाए । उनले प्रधानमन्त्री ओलीको हिमालदेखि समुद्रसम्मको सुरक्षाको अवधारणामा सहकार्य गर्न आफूहरू तत्पर रहेको बताए ।भेटका अवसरमा प्रधानमन्त्री ओलीका आर्थिक तथा विकास सल्लाहकार डा युवराज खतिवडा, प्रमुख स्वकीय सचिव राजेश बज्राचार्य र अर्थ मन्त्रालयका उच्चाधिकारीको उपस्थिति थियो ।"
भिजिट भिसा प्रकरणमा छानबिन गर्नुपर्छ : संघीय लोकतान्त्रिक मोर्चा,"काठमाडौँ — संघीय लोकतान्त्रिक मोर्चाले भिजिट भिसाको सम्बन्धमा छानबिन गरी सत्यतथ्य सार्वजनिक गर्नुपर्ने माग गरेको छ । मोर्चाका तर्फबाट राजेन्द्र महतोको हस्ताक्षरमा जारी विज्ञप्तिमा भ्रष्टाचारमा संग्लन अपराधीहरुउपर कडा कारबाही गर्नुपर्ने निर्णय पनि मोर्चाले गरेको उल्लेख छ ।मोर्चाको शुक्रबारको बैठकले आदिवासी जनजातिका सवालमा काम गरिरहेका दल र संगठनहरुबीच सहकार्य गर्ने र त्यसका लागि संवाद सुरु गर्ने निर्णय पनि गरेको छ ।मोर्चाले भारतको अहमदाबादमा भएको विमान दुर्घटनामा मृत्यु भएकाप्रति गहिरो दु:खसमेत व्यक्त गरेको छ ।बैठकमा जसपा नेपालबाट उपेन्द्र यादव, राजकिशोर यादव, रामकुमार शर्मा, लोसपा नेपालबाट महन्थ ठाकुर, ज्ञानेन्द्र झा, मुकेश झा, जनमतबाट अब्दुल खान सहभागी थिए । यस्तै राष्ट्रिय मुक्ति पार्टीबाट राजेन्द्र महतो, केशव झा, अनिल महासेठ, चन्द्रनारायण चौधरी, नागरिक उन्मुक्तिबाट लालबिर चौधरी तथा जनता प्रगतिशीलबाट हृदयेश त्रिपाठी र डा.शिवजी यादव उपस्थित थिए । तमलोपाबाट वृषेशचन्द्र लाल सहभागी थिए ।"
आज देश-दुनियाँमा के-के भयो ?,"काठमाडौँ — भिजिट भिसा प्रकरणमा सत्तापक्ष र माओवादीबीच दुई बुँदे सहमति, विपक्षी दलको नाराबाजीबीच सदन सञ्चालन, दुर्गा प्रसाईंसहित ७ जना डिल्लीबजार कारागार चलान, यूएईमा घरेलु कामदार पठाउने सम्भावनाबारे अध्ययन गर्न तीन संसदीय उपसमिति गठनदेखि इजरायलले आक्रमण गरेपछि बदलामा इरानले पठायो सय ड्रोनसम्मका खबर आज चर्चामा रहे ।000सत्ता पक्ष र प्रमुख प्रतिपक्ष दल माओवादीबीच भिजिट भिसा प्रकरणको छानबिन र प्रतिनिधिसभाको अवरोध खुलाउने सहमति भए पनिरास्वपा र राप्रपाले भने विरोध जारी राखेका छन् । सभामुख देवराज घिमिरेले माओवादी प्रमुख सचेतक हितराज पाण्डेलाई बोल्न समय दिए पनि रास्वपा र राप्रपाले भने अवरोध जारी राखेका हुन् ।000राप्रपा अध्यक्ष राजेन्द्र लिङ्देनले भिजिट भिसा प्रकरणमा प्रमुख प्रतिपक्षी दल माओवादीले सत्ता पक्षसँग आत्मसमर्पण गरेको बताएका छन् । शुक्रबार प्रतिनिधिसभा बैठकमा अध्यक्ष लिङ्देनलेसत्ता पक्ष र प्रमुख प्रतिपक्षी दल माओवादीबीचको सहमति लुटतन्त्रको रक्षाका लागि भएको आरोपलगाएका हुन् ।000तीनकुने घटनामा काठमाडौं जिल्ला अदालतले थुनामा राख्न आदेश दिएका७ जनालाई शुक्रबार डिल्लीबजार कारागार चलानगरिएको छ । गत चैत १५ गते काठमाडौंको तीनकुनेमा राजतन्त्र पक्षधरको हिंसात्मक प्रदर्शनमा संलग्न भएको आरोपमा मुद्दा लागेका दुर्गाप्रसाद प्रसाईं, तारा राजावादी भन्ने सरोज गौतम, अनुप राजावादी भन्ने गोकर्ण शाही, डण्डपाणि रेग्मी, केशव बस्नेत, कुमार तामाङ र सुशील बराललाई कारागार लगिएको हो ।000द्विपक्षीय श्रम सम्झौता भएको मुलुक संयुक्त अरब इमिरेट्स (युएई) मा वैदेशिक रोजगारीका लागि नेपाली घरेलु कामदार पठाउने सम्भावनाका सम्बन्धमा अध्ययन गर्नतीनवटा संसदीय उपसमिति गठनभएका छन्। शुक्रबार सिंहदरबारमा बसेको प्रतिनिधि सभाअन्तर्गतको उद्योग तथा वाणिज्य र श्रम तथा उपभोक्ता हित समितिको बैठकले तीन वटा संसदीय उपसमिति गठन गरेको हो ।000इजरायलले इरानमाथि व्यापक हवाइ आक्रमण गरेको बदलामाइरानले करिब एक सयवटा ड्रोन इजरायलतर्फ पठाएको दाबीगरेको छ । इजरायली डिफेन्स फोर्स ९आईडीएफ० का ब्रिगेडियर जनरल एफी डेफ्रिनका अनुसार इरानले करिब १ सय ड्रोन इजरायलतर्फ पठाएको छ । त्यसलाई खसाल्न आफूहरूले प्रयास गरिरहेको उनले बताएका छन् ।"
पार्टी कार्यालयमै नक्कली पीडित खडा गरेर मेराविरुद्ध जाहेरी लेख्ने काम गरियो : गृहमन्त्री लेखक,"काठमाडौँ — गृहमन्त्री रमेश लेखकले आफूविरुद्ध नक्कली पीडित खडा गरी पार्टी कार्यालयहरूमै कीर्ते जाहेरी दर्ता गर्ने प्रयास भइरहेको बताएका छन् ।  प्रतिनिधिसभाको शुक्रबारको बैठकमा बोल्दै गृहमन्त्री लेखकले केही राजनीतिक दलका पार्टी कार्यालयमा तथाकथित नक्कली पीडितलाई बोलाएर आफूविरुद्ध विभिन्न ठाउँमा जाहेरी दर्ता गर्ने प्रयास भएको उनको भनाइ छ ।गृहमन्त्री लेखकले कीर्ते, जालसाझी र अमर्यादित गतिविधिमा संलग्न व्यक्तिहरूलाई कारबाहीको दायरामा ल्याउने चेतावनी समेत थिए । उनले दलका पार्टी कार्यालयहरुलाई कीर्ते र नक्कली पीडित खडा गर्ने पार्टी कार्यालय बनाउन लागिएको भन्दै सचेत रहन आग्रह समेत गरे । उनले राष्ट्रिय स्वतन्त्र पार्टीलाई लक्षित गर्दै सम्भावना बोकेका पार्टी भएकाले यस्ता कार्यमा नलाग्न समेत सुझाए ।गृहमन्त्री लेखकको भनाइकेही पार्टीका कार्यालयहरुमा नक्कली तथाकथित पीडितहरुलाई बोलाएर पार्टी कार्यालयमा जाहेरी लेखेर मेरा विरुद्धमा विभिन्न ठाउँमा दर्ता गर्ने प्रयत्न भइराखेका छन् । कुन पार्टी कार्यालयमा लेखिएको छ त्यो मलाई जानकारी भइसकेको छ । यस्ता कीर्ते, जालसाझी र अमर्यादित कार्य गरेर आफ्नो राजनीतिक अभिष्ट पूरा गर्ने काममा नलाग्न म साथीहरूलाई आग्रह गर्न चाहन्छु । र यस्ता अपमानजनक कार्यहरू, कीर्ते जालसाझ गरेर नक्कली पीडित खडा गर्ने मानिसहरूको पत्ता लगाएर कारबाही गरिनेछ । तपाईका पार्टी कार्यालयहरु कीर्ते र नक्कली पीडितहरू खडा गर्ने पार्टी कार्यालय बन्दैछन् । यसमा तपाईंहरू सचेत हुनुस् । किनभने तपाईंहरू सम्भावना बोकेको हुनुहुन्छ ।"
प्रतिनिधिसभामा पढेर सुनाइयो माधव नेपाल सांसदबाट निलम्बन भएको सूचना,काठमाडौँ — प्रतिनिधिसभा बैठकमा नेकपा (एकीकृत समाजवादी) का अध्यक्ष एवं संसदीय दलका नेता माधवकुमार नेपालको सांसद पद निलम्बनको सूचना पढेर सुनाइएको छ ।सभामुख देवराज घिमिरेले शुक्रवारको बैठकमा अध्यक्ष नेपालको सांसद पद निलम्वनको सूचना पढेर सुनाएका हुन् ।अख्तियार दुरुपयोग अनुसन्धान आयोगले विशेष अदालतमा पतञ्जली योगपिठ तथा आयुर्वेद कम्पनी नेपालले काभ्रेपलाञ्चोक जिल्लाको नासिकास्थान साँगा महेन्द्रज्योतिमा हदबन्दी भन्दा बढी जग्गा खरिदबिक्री गर्न दिइ सरकारी सार्वजनिक सम्पत्ति हिनामिना हानि नोक्सानी गरी भ्रष्टाचार गरेको आरोप लगाउँदै विशेष अदालतमा मुद्दा दायर गरेको छ । अध्यक्ष नेपाल नेकपा (एकीकृत समाजवादी) को तर्फबाट रौतहट-१ बाट निर्वाचित सांसद हुन् ।
"भिजिट भिसा प्रकरणमा मेरो संलग्नता छैन, हुनै सक्दैन : गृहमन्त्री लेखक","काठमाडौँ — गृहमन्त्री रमेश लेखकले भिजिट भिसा प्रकरणमा आफ्नो कुनै संलग्नता नभएको र हुन नसक्ने दाबी गरेका छन् ।  प्रतिनिधिसभाको शुक्रबारको बैठकमा बोल्दै मन्त्री लेखकले आफूविरुद्ध नियोजित र षड्यन्त्रमूलक ढंगले राजनीतिक रूपमा आक्रमण गर्ने प्रयास गरिएको भन्दै आपत्ति जनाएका हुन् ।आफूलाई जोडेर सामाजिक सञ्जाल तथा सञ्चार माध्यममा आएका विषयमा समेत कुनै सत्यता नरहेको जिकिर गर्दै गृहमन्त्री लेखकले खेद प्रकट गरे । मन्त्री लेखकले अख्तियारले गरिरहेको छानबिनमा सहयोग गर्ने बताउँदै आवश्यक परेमा उपस्थित हुन तयार रहेको पनि बताए । उनले कर्मचारी जोडिँदैमा मन्त्रीले राजीनामा दिनुपर्ने कुरा अनुचित रहेको पनि जिकिर गरे‘अख्तियार दुरुपयोग अनुसन्धानले आयोगले अनुसन्धान थालेको विषयमा मेरो संलग्नता छ भनि गरिएको प्रचार प्रसार समाज र सामाजिक सञ्जालमा अभिव्यक्त विचारमा कुनै सत्यता छैन । उक्त कार्यमा मेरो संलग्नता छैन, हुन सक्दैन भन्ने कुरा सम्मानित सदनमा जानकारी गराउन चाहन्छु,' लेखकले भने, 'मेरा विरुद्धमा नियोजित ढंगले, षड्यन्त्रमूलक ढंगले, राजनीतिक रुपमा आक्रमण गर्ने प्रयत्न भएको छ । जसको म यो सम्मानित सदनबाट खेद प्रकट गर्न चाहान्छु । र म साथिहरुलाई आग्रह गर्न चाहन्छु–संवैधानिक निकायले छानबिन गरिराखेको विषयलाई कुनैपनि मन्त्रीसँग जोड्ने वा सरकारसँग जोड्ने र जवाफ दिने हो भने हिजो कति मन्त्रीहरूले जवाफ दिनुभएको थियो । त्यसको ताकत साथीहरूसँग छ ?’सभाको बैठकमा रास्वपा र राप्रपाको विरोध र नाराबाजीकै बीचमा मन्त्री लेखकले आफ्नो धारणा राखेका थिए । माओवादी संसदको गतिरोध अन्त्य गर्न तयार भएपनि रास्वपा र राप्रपा अझै सहमत छैनन् । उनीहरूले भिजिट भिसा प्रकरणको छानबिनका लागि संसदीय छानबिन समिति गठन गर्नुपर्ने अडान कायमै राखेका छन् । दुई दलको विरोधका बीच सभामुख देवराज घिमिरेले सभालाई अगाडि बढाएका छन् ।"
जनताको समस्या समाधानका लागि सत्ता पक्षसँग सहमति गर्‍यौं : माओवादी प्रमुख सचेतक पाण्डे,"काठमाडौँ — माओवादी प्रमुख सचेतक हितराज पाण्डेले जनताले भोग्नुपरेका समस्या समाधानका लागि माओवादीसहित एकीकृत समाजवादीलगायतका दलबीच सहमति भएको दाबी गरेका छन् ।शुक्रबार प्रतिनिधिसभा बैठकमा बोल्दै प्रमुख सचेतक पाण्डेले जेठ १३ गतेदेखि निरन्तर भिजिट भिसा भ्रष्टाचार, मानव तस्करीका विषयमा आवाज उठाउँदै आएको बताउँदै आफूहरुले राखेका विषय विश्वस्त हुनेगरी व्यवहारमा लागू गर्ने विश्वास व्यक्त गरे ।प्रमुख सचेतक पाण्डेले भने, 'जिम्मेवार प्रतिपक्षको हैसियतले आम जनताका समस्या पनि अगाडि बढुन् र सँगसँगै हाम्रा जनताले भोग्नुपरेका भिजिट भिसालगायतका भ्रष्टाचारजन्य, मानवतस्करीजन्य समस्याहरु छन् तीनका हल हुन् भनेर हामी हाम्रो दल सँगसँगै नेपाल कम्युनिस्ट पार्टी (एकीकृत समाजवादी), आम जनता पार्टी, नेपाल समाजवादी पार्टीलगायतका विपक्षीहरुले सहमतिका साथ अगाडि बढ्ने कुरा गरेका छौं ।'पाण्डेले आफूहरूको विरोध र आपत्ति कानुनी रूपमा भइरहेका भिजिट भिसाप्रति नभएको बताउँदै भिजिट भिसाका नाममा भइरहेका गैरकानूनी र मानवतस्करी सहितका भ्रष्टाचारजन्य हरकतविरुद्ध भएको स्पष्ट पारे । अहिले अध्यागमनसँगमात्र सम्बन्धित विषय नभइ भिजिट भिसामा देखिएका, देखिनसक्ने समग्र समस्याको निराकरण गर्न र नीतिगत, कानुनी संरचनागतलगायतमा सुधारका लागि अध्ययन र छानबिन गरी बद्‍मासी गर्नेलाई उचित कारबाही र आगामी दिनका लागि सुझाव दिनेगरी अध्ययनको लागि छानबिन समिति बनाउन उनले माग गरे ।"
रास्वपा सांसद झाको आरोप : मानव तस्करीको नेतृत्व गृह मन्त्रालयले गरेको छ,"काठमाडौँ — रास्वपा सांसद मनिष झाले अध्यागमन विभागमार्फत भिजिट भिसाको आवरणमा भइरहेको मानव तस्करीको नेतृत्व गृह मन्त्रालयले गरेको आरोप लगाएका छन् ।शुक्रबारको प्रतिनिधिसभाको बैठकमा बोल्दै सांसद झाले अख्तियार दुरुपयोग अनुसन्धान आयोगले पटक–पटक अध्यागममा भइरहेको बद्मासीबारे सूचना दिए पनि गृह मन्त्रालयले बेवास्ता गरेको आरोप लगाएका हुन् ।आफ्नो संलग्नता लुकाउनको लागि गृह मन्त्रालयले अनुसन्धानमै रहेका कर्मचारीको जिल्ला सरुवा गरेको समेत उनको आरोप छ । उनले अध्यागमनको अनियमितता केवल राष्ट्रिय नभई अन्तर्राष्ट्रिय स्तरमै भएको दाबी गर्दै छानबिन समिति गठनको माग माग गरे । समाचारमा माध्यमहरुमा भिजिट भिसा प्रकरणबारे प्रयाप्त प्रमाणहरु आइसकेको उल्लेख गर्दै गृह नेतृत्वमा लुटतन्त्र मच्चाइएको उनले आरोप लगाए । भिजिट भिसा प्रकरणको आवश्यक छानबिन गर्न संसदीय छानबिन समिति नबनेसम्म आफूहरुको आन्दोलन जारी रहने समेत झाले बताए ।के भने सांसद झाले ?‘अख्तियारले अध्यागमनमा बदमासी भइरहेको छ त्यहाँ ध्यान देउ भनेर गृहमन्त्रालयलाई ९/९ पटक पत्र काट्दासम्म गृह मन्त्रालय कहाँ थियो । जब अख्तियारले त्यहाँ धावा बोल्ने बेला भयो तब सबै आफ्नो कर्मचारीहरुलाई लुकाउनको लागि रातारात किन तानियो ? यदि उहाँको संलग्नता छैन, उहाँलाई जानकारी थिएन भने कर्मचारीलाई संरक्षण दिनको लागि किन तानियो ? अर्को कुरा, कर्मचारीलाई तानिसकेपछि तामेलीमा मन्त्रालयमै राख्न सक्थ्यो । त्यसलाई रोल्पा, डोल्पा सरुवा गरेर अुनसन्धान प्रभावित गर्न खोजेको पनि प्रमाणित छ । त्यसैले छापामा पर्याप्त समाचार आइरहेको छ । हरेक दिन यथेष्ट प्रमाणहरु आइसके । यो सबै तपाईको नेतृत्वमा भएको लुटतन्त्र हो । यो हाम्रो मात्र आवाज हैन । सेटिङ त अन्तर्राष्ट्रिय नै भइसकेको रैछ । त्यसकारण यसको छानबिन गर्नको लागि छानविन समिति र ठगिएकाहरुले न्याय नपाएसम्म हाम्रो आन्दोलन जारी छ ।’"
धुलिखेलको बाझोखेतबाट लागूऔषधसहित दुई जना पक्राउ,"काभ्रे — जिल्ला प्रहरी कार्यालय, काभ्रेपलाञ्चोकले लागूऔषधसहित दुई जनालाई पक्राउ गरेको छ । विशेष सुराकीको आधारमा प्रहरीको टोलीले धुलिखेल नगरपालिका–११, बाझोखेतस्थितबाट दुई जनालाई पक्राउ गरेको जिल्ला प्रहरी कार्यालय काभ्रेले जनाएको छ ।जिल्ला प्रहरी कार्यालय काभ्रेका सूचना अधिकारी प्रहरी नायब उपरीक्षक मिनबहादुर घलेका अनुसार, लागूऔषध नियन्त्रण ब्युरो कोटेश्वर र अस्थायी प्रहरी पोष्ट काभ्रेभन्ज्याङबाट खटिएको संयुक्त प्रहरी टोलीले विशेष सूचनाको आधारमा उक्त स्थानमा सवारी साधन जाँच गर्ने क्रममा मे.१ च. ३५९७ नम्बरको स्कार्पियो गाडीलाई शंका लागेर रोकेको थियो ।गाडीमा सवार जिल्ला इलाम, रोङ गाउँपालिका–३ निवासी ३२ वर्षीय सुमन राई र चालक इलाम माई नगरपालिका–१ आापटारी निवासी २७ वर्षीय तेजकुमार बराइलीलाई नियन्त्रणमा लिएर खानतलासी गर्दा सुमन राईको साथमा लागू औषध ब्राउन सुगरजस्तो देखिने पदार्थ फेला परेको उनले जानकारी दिए । उनका अनुसार, उक्त पदार्थलाई मान्यता प्राप्त तराजुबाट तौल गर्दा कुल ९ ग्राम १७० मिलिग्राम रहेको पुष्टि भएको छ ।प्रहरीले लागूऔषधसँगै उनीहरू सवार स्कार्पियो गाडीसमेत बरामद गरेको प्रहरीले जानकारी दिएको छ । हाल दुवै प्रतिवादीलाई म्याद थप गरी काभ्रेपलाञ्चोक जिल्ला अदालतबाट पाँच दिनको म्याद लिई थप अनुसन्धान भइरहेको जिल्ला प्रहरी कार्यालय काभ्रेले जनाएको छ ।"
गृहमन्त्री लेखकले बोल्न सुरु गरेसँगै रास्वपाले गर्‍यो वेल घेराउ,काठमाडौँ — गृहमन्त्री रमेश लेखकले प्रतिनिधिसभामा बोल्न सुरु गरेसँगै रास्वपाले वेल घेराउ गरेको छ । गृहमन्त्री लेखकले आफूमाथि लागेका आरोपमाथि स्पष्टीकरण दिइरहेका बेला रास्वपा सांसदहरूले वेल घेराउ गरेका हुन् ।भिजिट भिसा प्रकरणको छानबिन र प्रतिनिधिसभाको अवरोध खुलाउने विषयमा प्रमुख प्रतिपक्षी माओवादी र सत्ता पक्षबीच सहमति भए पनि रास्वपा र राप्रपाले भने अवरोध जारी राखेका छन् ।रास्वपा र राप्रपा सांसदहरूले गृहमन्त्रीविरुद्ध नाराबाजी गर्दै प्लेकार्ड बोकेर विरोध गरिरहेका छन् ।
भिजिट भिसा प्रकरणमा माओवादीले वीरतापूर्वक आत्मसमर्पण गर्‍यो : अध्यक्ष लिङ्देन,"काठमाडौँ — राप्रपा अध्यक्ष राजेन्द्र लिङ्देनले भिजिट भिसा प्रकरणमा प्रमुख प्रतिपक्षी दल माओवादीले सत्ता पक्षसँग आत्मसमर्पण गरेको बताएका छन् । शुक्रबार प्रतिनिधिसभा बैठकमा अध्यक्ष लिङ्देनले सत्ता पक्ष र प्रमुख प्रतिपक्षी दल माओवादीबीचको सहमति लुटतन्त्रको रक्षाका लागि भएको आरोप लगाएका हुन् ।'१८ दिनदेखिको नाटक हामीले देखिरहेका छौँ । देशले देखिरहेको छ । अहिले प्रमुख प्रतिपक्ष दलका नेताले वीरतापूर्वक आत्मसमर्पण गर्नुभएको सुन्न पाइयो, वीरता र बहादुरीका साथ पछाडि हटेको सुन्न पाइयो । यो हुने नै यही थियो । उहाँले गणतन्त्रको रक्षाको लागि भन्नुभयो । गणतन्त्रको रक्षाको होइन, लुटतन्त्रको रक्षाका लागि यो समझदारी भएको भन्नेकुरा आम जनताले बुझेका छन् ।' अध्यक्ष लिङ्देनले भने ।त्यस्तै उनले सरकारले लेखेकै र बोलेकै आधारमा पक्राउ पुर्जी जारी गरेको पनि बताएका छन् । 'राप्रपा अध्यक्ष राजेन्द्र लिङ्देन लेखेकै र बोलेकै आधारमा पक्राउ पुर्जी जारी गरेको छ । सरकार जंगे शासन चलाउन लागिपरेको छ,'अध्यक्ष लिङ्देनले भने ।"
"प्रतिनिधिसभामा माओवादी बोल्दै, रास्वपा र राप्रपा सांसदको ढ्यापढ्याप","काठमाडौँ — विपक्षी दलहरू रास्वपा र राप्रपाको अवरोधका बीच सभामुख देवराज घिमिरेले शुक्रबारको प्रतिनिधिसभा बैठक सुरु गरेका छन् । सत्ता पक्ष र प्रमुख प्रतिपक्ष दल माओवादीबीच भिजिट भिसा प्रकरणको छानबिन र प्रतिनिधिसभाको अवरोध खुलाउने सहमति भए पनि रास्वपा र राप्रपाले भने विरोध जारी राखेका छन् ।राप्रपा र रास्वपा सांसदहरूले ढ्यापढ्याप टेबल बजाइरहेका छन् । सभामुख घिमिरेले आलोपालो सबै दललाई बोल्न समय दिइने बताए पनि रास्वपा र राप्रपा सांसदले अवरोध जारी राखेका हुन् । माओवादी प्रमुख सचेतक हितराज पाण्डेले बोलिरहँदा दुई दलका सांसदले भने विरोध जारी राखेका छन् ।शुक्रबार दिउँसो प्रतिनिधि सभाको अवरोध अन्त्य गरी बैठक सुरु गर्न सत्तापक्षबाट एमाले मुख्य सचेतक महेश बर्तौला र माओवादीका प्रमुख सचेतक हितराज पाण्डेले सहमति गरेका थिए । तर रास्वपा र राप्रपाले भने सदनमा अवरोध जारी राखेका छन् ।सहमतिमा सत्ता पक्ष र माओवादीबीच भिजिट भिसा प्रकरणको छानबिनमा अख्तियार दुरुपयोग अनुसन्धान आयोगले अनुसन्धान गरिरहेकाले सरकारले सहयोग गर्ने उल्लेख छ । त्यस्तै अध्यागमन र भिजिट भिसाको सम्बन्धमा विगतदेखि देखिएका समस्या समाधान गर्न नेपाल सरकारले आवश्यक अध्ययन एवं छानबिन गरी नीतिगत, कानुनी र संरचनात्मक सुधारका लागि उपयुक्त व्यवस्था गर्न ठोस पहल गर्ने प्रतिबद्धता नेपाल सरकारले व्यक्त गर्ने पनि सहमतिमा उल्लेख छ ।यसअघि यस प्रकरणमा गृहमन्त्री रमेश लेखकले राजीनामा दिनुपर्ने र छानबिन समिति बन्नुपर्ने मागमा एकठाउँ उभिएका विपक्षी दल शुक्रबारदेखि भने दुई कित्तामा उभिएका छन् । रास्वपा र राप्रपाले भने गृहमन्त्रीले राजीनामा दिनुपर्ने अडान कायमै राखेका छन् ।"
"भिजिट भिसा प्रकरण : सत्ता पक्ष र माओवादीबीच सहमति, रास्वपा र राप्रपाको अवरोध जारी","काठमाडौँ — सत्ता पक्ष र प्रमुख प्रतिपक्ष दल माओवादीबीच भिजिट भिसा प्रकरणको छानबिन र प्रतिनिधिसभाको अवरोध खुलाउने सहमति भए पनि रास्वपा र राप्रपाले भने विरोध जारी राखेका छन् ।सभामुख देवराज घिमिरेले माओवादी प्रमुख सचेतक हितराज पाण्डेलाई बोल्न समय दिए पनि रास्वपा र राप्रपाले भने अवरोध जारी राखेका हुन् ।शुक्रबार दिउँसो प्रतिनिधि सभाको अवरोध अन्त्य गरी बैठक सुरु गर्न सत्तापक्षबाट एमाले मुख्य सचेतक महेश बर्तौला र माओवादीका प्रमुख सचेतक हितराज पाण्डेले सहमति गरेका थिए । तर रास्वपा र राप्रपाले भने सदनमा अवरोध जारी राखेका छन् ।सहमतिमा सत्ता पक्ष र माओवादीबीच भिजिट भिसा प्रकरणको छानबिनमा अख्तियार दुरुपयोग अनुसन्धान आयोगले अनुसन्धान गरिरहेकाले सरकारले सहयोग गर्ने उल्लेख छ । त्यस्तै अध्यागमन र भिजिट भिसाको सम्बन्धमा विगतदेखि देखिएका समस्या समाधान गर्न नेपाल सरकारले आवश्यक अध्ययन एवं छानबिन गरी नीतिगत, कानुनी र संरचनात्मक सुधारका लागि उपयुक्त व्यवस्था गर्न ठोस पहल गर्ने प्रतिबद्धता नेपाल सरकारले व्यक्त गर्ने पनि सहमतिमा उल्लेख छ ।यसअघि यस प्रकरणमा गृहमन्त्री रमेश लेखकले राजीनामा दिनुपर्ने र छानबिन समिति बन्नुपर्ने मागमा एकठाउँ उभिएका विपक्षी दल शुक्रबारदेखि भने दुई कित्तामा उभिएका छन् । रास्वपा र राप्रपाले भने गृहमन्त्रीले राजीनामा दिनुपर्ने अडान कायमै राखेका छन् ।"
दुर्गा प्रसाईंसहित ७ जना डिल्लीबजार कारागार चलान,"काठमाडौँ — तीनकुने घटनामा काठमाडौं जिल्ला अदालतले थुनामा राख्न आदेश दिएका ७ जनालाई शुक्रबार डिल्लीबजार कारागार चलान गरिएको छ ।गत चैत १५ गते काठमाडौंको तीनकुनेमा राजतन्त्र पक्षधरको हिंसात्मक प्रदर्शनमा संलग्न भएको आरोपमा मुद्दा लागेका दुर्गाप्रसाद प्रसाईं, तारा राजावादी भन्ने सरोज गौतम, अनुप राजावादी भन्ने गोकर्ण शाही, डण्डपाणि रेग्मी, केशव बस्नेत, कुमार तामाङ र सुशील बराललाई कारागार लगिएको हो ।डिल्लीबजार कारागारका कारागार प्रशासक बाबुराम आर्यालका अनुसार उनीहरुलाई शुक्रबार बिहान कारागार ल्याइएको छ । काठमाडौं जिल्ला अदालतले बिहीबार राति थुनामा राख्न आदेश दिएको थियो ।न्यायाधीश ध्रुवराज कार्कीको इजलासले ७ जनालाई थुनामा राख्न र ३२ जनालाई धरौटीमा छोड्न आदेश दिएको थियो ।सरकारी वकिलको कार्यालयले प्रसाईंसहित ५० र ११ जनाको छुट्टाछुट्टै अभियोगपत्र बनाएर मुलुकी फौजदारी कार्यविधि संहिता, २०७४ को दफा ३२ बमोजिम ११ जेठमा मुद्दा दायर गरेको थियो । त्यसमध्ये आपराधिक उपद्रवअन्तर्गत ११ जना यसअघि नै धरौटीमा छुटेका छन् । ५० जनामध्ये उपस्थितहरूको बयान र थुनछेक बहसपछि अदालतले यो निर्णय गरेको हो ।राप्रपा वरिष्ठ उपाध्यक्ष रवीन्द्र मिश्र, राप्रपा महामन्त्री एवम् सांसद धवलशमशेर राणा लगायत हाजिरी जमानीमा छुटेका ११ जना अहिले सम्पर्कमा छैनन् । अदालतमा उपस्थित नै नभएको भन्दै मिश्र र जबरालाई भने अदालतले फरार प्रतिवादीको रूपमा राखेर पक्राउ पुर्जीको लागि पक्रिया अघि बढाएको छ । अघि नै प्रहरीले हाजिरी जमानीमा छुटाउनेलाई कानुनी रूपमा कारबाही प्रक्रियासमेत अघि बढाएको छ । धरौटीमा छुट्न आदेश पाएकाहरूलाई १० हजार देखि १ लाख रुपैयाँसम्म धरौटी माग गरिएको छ ।५० जनालाई प्रतिवादी बनाएर सरकारले राजद्रोह, आपराधिक उपद्रव, कर्तव्य ज्यान, ज्यान मार्ने उद्योग र सङ्गठित अपराधमा मुद्दा दायर गरेको थियो । हिंसात्मक प्रदर्शनमा संलग्न चार बालकविरुद्ध पनि बाल अदालतमा मुद्दा दायर भएको छ ।तीनकुनेको प्रदर्शन हिंसात्मक हुँदा एभिन्युज टेलिभिजनका पत्रकार सुरेश रजक र कीर्तिपुर–४ का २९ वर्षीय सविन महर्जनको मृत्यु भएको थियो भने प्रहरीको गोली लागेर २० जना घाइते भएका थिए ।गोली लागेर घाइते भएका ३ जना अझै पनि उपचारका क्रममा छन् । तिघ्रामा गोली लागेकी उदयपुरकी रेबिका खत्री, पेटमा गोली लागेका भोजपुरका डिल्लीप्रसाद लुइँटेल र पाखुरामा गोली लागेका काभ्रेका रामहरि (रिदम) श्रेष्ठ उपचारकै क्रममा छन् । प्रदर्शनमा ५६ वटा घर, संस्था एवं कार्यालयमा भएको तोडफोड तथा आगजनी भएको प्रहरीको तथ्यांकमा छ ।"
खाडी मुलुकमा महिला कामदार नपठाउने निर्णय पुनरावलोकन गरौं : परराष्ट्रमन्त्री राणा,"काठमाडौँ — परराष्ट्रमन्त्री आरजु राणा देउवाले महिला कामदारलाई खाडी मुलुकमा रोक लगाइएको निर्णयको पुनरावलोकन गरिनुपर्ने बताएकी छन् । सरकारले रोक लगाउँदा पनि हजारौंको संख्यामा महिलाहरू खाडी मुलुक पुगिरेकाले उनीहरूलाई वैधानिकता प्रदान गरिनुपर्ने आवश्यकता रहेको उनले भनेकी छन् ।संसदीय समितिकै अध्ययन र निर्देशनपछि खाडी मुलुकमा महिला कामदार पठाउन रोकिएको भन्दै उनले भनिन्, ‘जतिबेला रोकियो, त्यसबेलाको परिस्थिति अनुसार ठीकै थियो । तर, अब त्यसलाई पुनरावलोकन गर्ने कि ?’ रोक्दा रोक्दै पनि कुवेतमा मात्र ४८ हजार नेपाली महिला कामदारहरू रहेको पाइएको उनले बताइन् । उनीहरुलाई वैधानिक कानुनी दायराभित्र ल्याउन आवश्यक रहेको उनको भनाइ थियो ।प्रतिनिधिसभाको अन्तर्राष्ट्रिय सम्बन्ध र पर्यटन समितिमा शुक्रबार बोल्दै मन्त्री देउवाले विगतमा राम्रो उद्देश्यले लिइएको निर्णयले अहिले चुनौती बढाएको बताइन् । ‘त्यहाँ रहेका घरेलु कामदारहरूलाई लिगल दायरामा नल्याउँदा उनीहरुरू घर फर्किन पनि गाह्रो छ । समस्यामा परेकालाई उद्धारमा समस्या छ । दूतावासहरूले पनि लुकेर सेल्टर बनाउनुपर्ने स्थिति छ,’ उनले भनिन् ‘उनीहरूको उद्धारका लागि बजेट पनि नहुने स्थिति छ । उनीहरूको सामाजिक र श्रमको सुरक्षामा पनि समस्या आइरहेको छ । धेरै अप्ठ्यारो परिस्थितिहरूको सामना गरिरहेका छौं । राजदूतहरूबाट पनि त्यस्तै रिपोर्टहरू आएका छन् ।’नेपालको श्रम गन्तव्य नरहेको र अवैध रूपमा विदेश पुगेका नेपालीहरूका सम्बन्धमा गृह र श्रम मन्त्रालयसँगको समन्वयमा काम भइरहेको उनले बताइन् । वैदेशिक रोजगारसम्बन्धी समस्या समाधानका लागि उपाय प्रस्तुति गर्न परराष्ट्र मन्त्रालयको संयोजकत्वमा गठित समितिले काम गरिहरेको उनले जानकारी दिइन् ।मन्त्री राणाले मन्त्रालयले कुटनीतिक सक्रियाता बढाएको दावी गरिन् । कुटनीति भनेको एउटा प्रक्रिया रहेको भन्दै यसबाट आजको आजै परिणाम दिइहाल्ने, प्रतिफल हात परिहाल्ने स्थिति नरहने बताइन् । ‘विश्व समुदाय, अन्तर्राष्ट्रिय मञ्च, द्विपक्षीय तथा बहुपक्षीय भेटहरूमा नेपालको सहभागिता र संलग्नतालाई बढाइएको छ । नेपालको एजेन्डा स्थापित गर्ने प्रयास गरिरहेका छौं,’ उनले भनिन् ‘मलाई विश्वास छ प्रतिफल राम्रै निस्कनेछ ।’ अहिलेको प्रयासबाट भविष्यमा देशको परराष्ट्र सम्बन्धमा राम्रै परिणाम निस्किने अपक्षा गर्न सकिने उनको भनाई थियो ।पछिल्लो समय प्रधानमन्त्री तथा परराष्ट्रमन्त्रीबाट भएका वैदेशिक भ्रमणहरूको जानकारी समितिमा राणाले गराएकी थिइन् ।"
"प्रधानमन्त्रीले ‘भ्रष्टाचार गर्दिनँ, गर्न पनि दिन्नँ’ भने पनि व्यवहारमा लागू छैन : कोइराला","काठमाडौँ — कांग्रेस सांसद डा. शेखर कोइरालाले प्रधानमन्त्री केपी शर्मा ओलीको भ्रष्टाचारविरुद्धको आफ्नो अभिव्यक्तिलाई व्यवहारमा लागू गर्न नसकेको टिप्पणी गरेका छन् । शुक्रबार काठमाडौंमा आयोजित एक कार्यक्रमलाई सम्बोधन गर्दै नेता कोइरालाले प्रधानमन्त्रीको ‘म भ्रष्टाचार गर्दिनँ, गर्न पनि दिन्नँ’ भन्ने भनाइ व्यवहारतः लागू हुन नसकेको टिप्पणी गरेका हुन् ।अख्तियार दुरुपयोग अनुसन्धान आयोगप्रति पनि प्रश्न उठाउँदै आयोगले एउटै मुद्दामा केहीलाई कारबाही गर्ने र केहीलाई उन्मुक्ति दिने प्रवृत्तिले दण्डहीनतालाई प्रोत्साहन दिएको कोइरालाको टिप्पणी छ ।‘अब प्रधानमन्त्रीजीले भन्नुहुन्छ –म भ्रष्टाचार गर्दिनँ, गर्न पनि दिन्न । त्यो बोलेर हुँदैन । कोही सुन्नेवाला छैन । कोही एक जनाले सुन्दैन । विश्वास नै गर्दैन अब निर्मम तरिकाले हामीले भ्रष्टाचारको अन्त्य गर्न सुरु गर्नुपर्‍यो नि । अख्तियार कसैलाई डाम्छ, त्यही केसमा अरुहरूलाई छोडिदिएको छ । त्यसले त दण्डहिनतालाई बढावा दिइरहेको देखियो । यसरी अब चल्दैन देश । सुशासन पटक्कै छैन,’ कोइरालाले भने ।मुलुकको आर्थिक, प्रशासनिक र अन्तर्राष्ट्रिय साख संकटमा पर्दै गएको उनको भनाइ छ । उनले श्रमिकको पारिश्रमिक वृद्धिमा सरकार लगातार असफल भएको आरोप लगाए ।"
रास्वपासँग हाम्रो विमति र आरोप-प्रत्यारोप हुँदैन : अध्यक्ष दाहाल,"काठमाडौँ — माओवादी अध्यक्ष एवं पूर्वप्रधानमन्त्री पुष्पकमल दाहालले सत्तारुढ दलसँगको सहमतिमा रास्वपा छुटे पनि आफूहरूबीच आरोप-प्रत्यारोप नहुने बताएका छन् । शुक्रबार दिउँसो सञ्चारकर्मीहरूसँगको संक्षिप्तक कुराकानीमा अध्यक्ष दाहालले मूलभूत विषयमा रास्वपासँग फरक मत नभएकव बताएका हुन् ।सदन चल्ने जानकारी दिँदै दाहालले भने, 'रास्वपासँग मूलभूत विषयमा केही फरक मत छैन । उहाँहरूका केही अडानका कारणले उहाँहरू केही समय आफ्नो ढंगले जानुहुन्छ । तर हाम्रो बीचमा विमति र आरोप प्रत्यारोप हुँदैन ।'शुक्रबार दिउँसो भिजिट भिसा प्रकरणलाई लिएर अवरुद्ध संसद् खोल्नेबारे सत्तारुढ दलहरू एमाले-कांग्रेस र प्रमुख प्रतिपक्षी माओवादीबीच दुई बुँदे सहमति भएको छ । माओवादी उपमहासचिव वर्षमान पुनका अनुसार भिजिट भिसा प्रकरणको छानबिन र अध्ययन गर्न उपयुक्त संयन्त्र गठन गर्ने गरि दुई बुँदे सहमति भएको हो ।यो सहमतिसँगै प्रतिनिधिसभामा जारी अवरोध हटाउने समझदारी भएको छ । सहमतिपत्रमा कांग्रेस प्रमुख सचेतक श्यामकुमार घिमिरे, एमाले मुख्य सचेतक महेश बर्तौला र माओवादीका प्रमुख सचेतक हितराज पाण्डेले हस्ताक्षर गरेका छन् ।रास्वपाले भने भिजिट भिसा प्रकरणमा गृहमन्त्रीको राजीनामा र संसदीय छानबिन समितिको मागसहित पाँचबुँदे प्रस्ताव ल्याएको छ । कांग्रेस र एमालेले उक्त प्रस्ताव स्वीकार्न नसकिने बताउँदै आएका छन् ।"
"भिजिट भिसा प्रकरणबारे सत्तापक्ष र प्रमुख प्रतिपक्षबीच दुई बुँदे सहमति, रास्वपाको विरोध","काठमाडौँ — भिजिट भिसा प्रकरणलाई लिएर अवरुद्ध संसद् खोल्नेबारे सत्तारुढ दलहरू एमाले-कांग्रेस र प्रमुख प्रतिपक्षी माओवादीबीच दुई बुँदे सहमति भएको छ ।माओवादी उपमहासचिव वर्षमान पुनका अनुसार भिजिट भिसा प्रकरणको छानबिन र अध्ययन गर्न उपयुक्त संयन्त्र गठन गर्ने गरी दुई बुँदे सहमति भएको हो । यो सहमतिसँगै प्रतिनिधिसभामा जारी अवरोध हटाउने समझदारी भएको छ ।सत्तापक्षबाट एमाले मुख्य सचेतक महेश बर्तौला र प्रमुख प्रतिपक्ष माओवादी प्रमुख सचेतक हितराज पाण्डेले हस्ताक्षर गरेका छन् ।सत्तारूढ दलहरू र प्रमुख प्रतिपक्षको सहमतिमा विपक्षी रास्वपाले विरोध गरेको छ । भिजिट भिसा प्रकरणले प्रतिनिधिसभा जेठ १३ देखि निरन्तर अवरुद्ध हुँदै आएको छ । शुक्रबार दिउँसो १ बजेका लागि बोलाइएको बेठक ३:१५ बजेसम्मका लागि सारिएको छ ।रास्वपाले भने भिजिट भिसा प्रकरणमा गृहमन्त्रीको राजीनामा र संसदीय छानबिन समितिको मागसहित पाँचबुँदे प्रस्ताव ल्याएको छ । कांग्रेस र एमालेले उक्त प्रस्ताव स्वीकार्न नसकिने बताउँदै आएका छन् ।यस्तो छ तीन दलबीच भएको २ बुँदे सहमति१. भिजिट भिसा र अध्यागमनसँग सम्बन्धित विषयका सम्बन्धमा अख्तियार दुरुपयोग अनुसन्धान आयोगले अनुसन्धान गरिरहेको छ। उक्त कार्यलाई अख्तियार दुरुपयोग अनुसन्धान आयोगले निष्कर्षमा पुयाउने नै छ। उक्त विषयका सम्बन्धमा छानबिनका लागि आयोगले माग गरेबमोजिम नेपाल सरकारले आवश्यक सहयोग गर्नेछ।२. अध्यागमन र भिजिट भिसाको सम्बन्धमा विगतदेखि देखिएका समस्या समाधान गर्न नेपाल सरकारले आवश्यक अध्ययन एवं छानविन गरी नीतिगत, कानुनी र संरचनात्मक सुधारका लागि उपयुक्त व्यवस्था गर्न ठोस पहल गर्ने प्रतिबद्धता नेपाल सरकारले व्यक्त गर्ने ।"
कांग्रेसले बोलायो केन्द्रीय कार्यसमिति बैठक,"काठमाडौँ — कांग्रेसले केन्द्रीय कार्यसमिति बैठक बोलाएको छ । कांग्रेस केन्द्रीय कार्यालयका मुख्य सचिव कृष्णप्रसाद पौडेलका अनुसार विभिन्न समसामयिक विषयमा छलफल गर्नका लागि कार्यसमिति बैठक बोलाएको हो ।आगामी वैशाख असार १५ गते दिउँसो १ बजे बस्ने बैठकमा पदाधिकारी, सदस्य एवं आमन्त्रित सदस्यहरूलाई डाकिएको छ ।"
४ न्यायाधीश उच्च अदालतको मुख्य न्यायाधीशका लागि नियुक्ति सिफारिस,"काठमाडौँ — न्याय परिषद्‌ले उच्च अदालतको मुख्य न्यायाधीशका लागि नियुक्ति सिफारिस गरेको छ । शुक्रबार बसेको परिषद्‌को बैठकले चार न्यायाधीशलाई सिफारिस गरेको हो ।न्यायाधीश राजनप्रसाद भट्टराई (उच्च अदालत जनकपुर, अस्थायी इजलास वीरगन्ज) लाई उच्च अदालत विराटनगरको मुख्य न्यायाधीशका लागि सिफारिस गरिएको छ । न्यायाधीश लालबहादुर कुँवर (उच्च अदालत पाटन) लाई उच्च अदालत पाटनमै, उच्च अदालत तुलसीपुरमा काजमा रहेका न्यायाधीश हरिप्रसाद भण्डारी (उच्च अदालत विराटनगर, अस्थायी इजलास ओखलढुंगा) लाई उच्च अदालत सुर्खेतका लागि र न्यायाधीश राजेश्वर तिवारी (उच्च अदालत तुलसीपुर, बुटवल इजलास) लाई उच्च अदालत तुलसीपुरका लागि मुख्य न्यायाधीश नियुक्तिका लागि सिफारिस गरिएको हो ।यस्तै, परिषद्‌ले वैदेशिक रोजगार न्यायाधिकरणमा काजमा रहेका न्यायाधीश गोकर्ण डाँगी (उच्च अदालत दिपायल) लाई उच्च अदालत जनकपुर, अस्थायी इजलास वीरगज्न सरुवा गरिएको छ । न्यायाधिकरणको अध्यक्षमा उच्च अदालत पाटन, हेटौंडा इजलासमा कार्यरत न्यायाधीश शान्ता सेढाई सापकोटालाई तोक्न सिफारिस गर्ने पनि परिषद्‌ले निर्णय गरेको छ ।"
"कुटनीतिक ‘इन्गेजमेन्ट’ बढाएका छौँ, परिणाम राम्रै निस्किन्छ : परराष्ट्रमन्त्री राणा","काठमाडौँ —परराष्ट्रमन्त्री आरजु राणा देउवाले परराष्ट्र मन्त्रालयले कुटनीतिक सक्रियताका साथ ‘इन्गेजमेन्ट’ बढाइएको र यसबाट देशको परराष्ट्र सम्बन्धमा राम्रै परिणाम निस्कने अपेक्षा गर्न सकिने बताएकी छिन् ।संघीय संसद्को अन्तर्राष्ट्रिय सम्बन्ध र पर्यटन समितिको आजको बैठकमा मन्त्रालयको कामकारबाहीका बारेमा जानकारी गराउँदै आफू परराष्ट्रमन्त्रीमा नियुक्त भएपछि नेपालका मित्रराष्ट्रहरु तथा विश्व समुदायसँग कुटनीतिक सक्रियता बढाएको बताएकी हुन् ।'कुटनीति भनेको एउटा प्रक्रिया हो । आजको आजै यसबाट प्रतिफल हात लागिहाल्ने पनि होइन । विश्व समुदाय, अन्तर्राष्ट्रिय मञ्चहरू तथा द्विपक्षीय एवं बहुपक्षीय भेटहरुमा नेपालको सहभागिता र संलग्नतालाई बढाई आफ्ना एजेण्डा स्थापित गर्ने प्रयास गरिरहेका छौँ । मलाई विश्वास छ प्रतिफल राम्रै निस्कनेछ,' उनले भनिन् ।सांसदहरूका प्रश्नको जवाफमा मन्त्री राणाले सगरमाथा संवादको आयोजना गरेर जलवायु परिवर्तनका कारण समस्यामा परेको नेपालले यससम्बन्धी आफ्नो एजेण्डालाई विश्व समुदायमा स्थापित गर्ने काम गरेको बताइन् । ‘कोप ३०’ देखि आगामी दिनमा विश्वमा आयोजना हुने जलवायु सम्बन्धी कार्यक्रमहरुमा सगरमाथा संवादमार्फत् पारित कार्ययोजनालाई नै अघि सारिने जानकारी दिँदै मन्त्री राणाले सगरमाथा संवादमा नेपालका छिमेकी राष्ट्र भारत र चीनलगायतका कैयौँ देश र अन्तर्राष्ट्रिय संघसंगठनहरुको सहभागिता एवं नेपालको एजेन्डामा साथ र सहयोग गर्ने प्रतिबद्धता पनि नेपालको कूटनीतिक उपलब्धि भएको बताइन् ।नेपालको श्रम गन्तव्य नरहेका र अवैध रुपमा विदेश पुगेका नेपालीहरुका सम्बन्धमा गृह र श्रम मन्त्रालयसँगको समन्वयमा काम अघि बढाइएको जानकारी पनि उनको भनाइ छ । मन्त्री राणाले विश्वका कुनै पनि मुलुकमा रहेका नेपाली नागरिकहरुलाई आवश्यक सेवाका लागि पासपोर्ट तथा कन्सुलर सेवाका टोलीहरू नै खटाएर सेवा दिइएको बताइन् ।"
एसईईमा यसपालि ६०-६५ प्रतिशत विद्यार्थी उत्तीर्ण हुन्छन् : प्रधानमन्त्री,"काभ्रे — प्रधानमन्त्री केपी शर्मा ओलीले यस वर्षको एसईई नतिजामा सुधार आउने बताएका छन् । शुक्रबार काठामाडौं विश्वविद्यालयको ३० औं दीक्षान्त समारोहको दोस्रो चरणलाई सम्बोधन गर्दै एसईईमा सुधार आउने विश्वास दिलाए ।‘गत वर्षको नतिजामा ४८ प्रतिशत विद्यार्थी उत्तीर्ण हुनु नाजुक अवस्था हो,’ उनले भने, ‘उक्त नतिजामा सरकारले सुधारको काम गरिरहेको छ, यस वर्ष ६० देखि ६५ प्रतिशत विद्यार्थी उत्तीर्ण हुने सरकारले अनुमान गरेको छ ।’ एसइईमा सुधारसँगै सम्रग शिक्षा क्षेत्रको विकासको लागि सरकार सचेत रहेको उनको भनाइ थियो ।शिक्षा र स्वास्थ्य क्षेत्रबाट देश विकासमा महत्वपूर्ण भूमिका निर्वाह गर्ने बताउँदै उनले भने, ‘शिक्षित र स्वस्थ्य नागरिक नै देशको उपलब्धि हो, यस क्षेत्रका विकासका लागि सरकार सचेत छ ।’"
"प्रहरीमा निष्पक्षता हुनुपर्छ, सुविधा पुगेन भनेर त्यतातिर सोच्नु नपरोस् : प्रधानमन्त्री ओली","काठमाडौँ — प्रधानमन्त्री केपी शर्मा ओलीले अनुसन्धान र अभियोजनलाई प्रविधिको प्रयोगसहित प्रमाणयुक्त र प्रभावकारी बनाएर न्याय निरुपणमा सघाउन आग्रह गरेका छन् ।अनुसन्धानकर्ता प्रहरी र अभियोजनकर्ता सरकारी वकिलको तेस्रो राष्ट्रिय सम्मेलनको आज उद्घाटन गर्दै प्रधानमन्त्री ओलीले अभियोजन र प्रमाणका तथ्यले दुविधारहित रुपमा न्याय सम्पादन हुन सक्ने गरी अनुसन्धान र अभियोजन गर्न आग्रह गरे ।'समाजमा अन्याय हुन नदिन र सामाजिक प्रबन्धका लागि अनेक खोज अध्ययन, अनुसन्धान गरेर मानवोचित र न्यायपूर्ण समाज सिर्जना गर्न समयानुकूल कानुनको निर्माण र प्रभावकारी कार्यान्वयन आवश्यक छ । त्यसका लागि उचित स्रोत, साधानसहित दीक्षित, सक्षम र इमानदार जनशक्तिको खाँचो रहेको छ,' उनले भने, 'प्रहरीमा स्वच्छता, निष्पक्षता, पारदर्शिता हुनुपर्छ । सुविधा पुगेन भनेर त्यतातिर सोच्नु नपरोस् भनेर सरकारले सेवा सुविधामा आवश्यक ध्यान दिनेछ ।'अपराधिले अपराध ढाकछोपका लागि अनेक सोच र प्रविधिको प्रयोग गर्ने भएकाले त्यसलाई अपराधीलाई तत्काल नियन्त्रणमा लिन प्रहरी नयाँनयाँ प्रविधिसहित स्रोत साधनसम्पन्न हुनुुपर्ने र त्रृटिरहित अनुसन्धानले नै न्याय निरुपणका लागि बाटो देखाउने प्रधानमन्त्री ओलीको भनाइ थियो ।गृहमन्त्री रमेश लेखक, महान्याधिवक्ता रमेश बडालसहित सहभागी सम्मेलनमा प्रधानमन्त्री ओलीले प्रणालीगत प्रबन्धमार्फत समान अधिकार र अवसर दिन तथा विकास, सुव्यवस्था र सुशासनका पक्षमा ध्यान दिँदै दोषीलाई कारबाही र पीडितलाई न्याय दिने काममा लाग्न आग्रह गरे ।प्रहरी प्रधान कार्यालयमा आयोजित दुई दिने सम्मेलनले घोषणापत्र जारी गर्नेछ ।"
परराष्ट्रमन्त्रीले 'धम्की' दिएकामा नेपाल रिपब्लिक मिडियाको विरोध,"काठमाडौँ — परराष्ट्रमन्त्री आरजु राणा देउवाले नेपाल रिपब्लिक मिडियाकी निर्देशक शोभा ज्ञवालीलाई धम्की दिएको भन्दै उक्त सञ्चारगृहले विरोध जनाउँदै विज्ञप्ति सार्वजनिक गरेको छ ।पत्रकार दिलभुषण पाठकविरुद्ध प्रहरीको साइबर ब्युरोले पक्राउ पुर्जी जारी गरेको विषयमा नागरिक र रिपब्लिका अंग्रेजी दैनिकले समाचार र सम्पादकीय प्रकाशित गरेको विषयमा परराष्ट्रमन्त्रीले धम्की दिएको नागरिकको भनाइ छ । परराष्ट्रमन्त्री देउवाका छोरा जयवीर देउवाले दिएको उजुरीका आधारमा साइबर ब्युरोले पक्राउ पुर्जी जारी गरेको हो ।सोही समाचारका विषयलाई लिएर परराष्ट्रमन्त्री राणाले निर्देशक ज्ञवालीलाई बिहीबार दिउँसो १ बजेर ५३ मिनेटमा निजी सहायक कमल रावलको ह्वाट्सएपमार्फत फोन गर्दै मिडिया र यसका सञ्चालकलाई धरासायी गराइदिने धम्की दिएको विज्ञप्तिमा उल्लेख गरिएको छ ।मिडियाले जारी गरेको विज्ञप्तिमा भनिएको छ, 'परराष्ट्रमन्त्री राणाले करिब चार मिनेट लामो टेलिफोनका क्रममा धम्कीपूर्ण भाषा प्रयोग गर्नुभएको छ ।' परराष्ट्रमन्त्रीले दिएको धम्कीले नेपाल सरकारको प्रेस तथा अभिव्यक्ति स्वतन्त्रताप्रतिको विश्वासमा धक्का पुर्‍याएको उल्लेख गर्दै विज्ञप्तिमा भनिएको छ, 'प्रेस तथा अभिव्यक्ति स्वतन्त्रताविरुद्ध राज्य केन्द्रमा हुने दम्भको अन्त्य होस् भन्ने माग गर्छौं ।'कान्तिपुरसँग कुरा गर्दै निर्देशक ज्ञवालीले प्रकाशित समाचारमा असहमति भए छलफल गर्ने वा कानुनी उपचार खोज्ने विधिसम्मत बाटो हुँदाहुँदै पनि धम्कीपूर्ण अभिव्यक्ति दिनु स्वीकार्य नभएको बताइन् । उनले भनिन, 'यस्तो धम्कीयुक्त भाषा मैले परराष्ट्रमन्त्रीबाट अपेक्षा गरेको थिइनँ ।'यसैबीच, पराराष्ट्रमन्त्री राणाले निर्देशक ज्ञवालीसँग बिहीबार भएको टेलिफोन कुराकानीलाई धम्की दिएको भनी नागरिक दैनिकमा समाचार प्रकाशित भएकामा आश्चर्यचकित भएको उल्लेख गरेकी छन् ।सामाजिक सञ्जाल फेसबुकमा आफ्नो धारणा सार्वजनिक गर्दै उनले भिडियोलाई स्रोत मानेर समाचार प्रकाशन गर्नुभन्दा सत्यतथ्य बुझेर मात्र समाचार प्रकाशन गर्नुपर्ने सुझाव दिएको बताएकी छन् । 'हामीबीच भएको फोन संवादलाई तोडमोड गरेर उहाँले आफूलाई धम्की आएको भनेर आफ्नै पत्रिकामा समाचार प्रकाशन गरेको देख्दा मलाई अचम्म लागेको छ ।'"
युएईमा घरेलु कामदार पठाउने सम्भावनाका सम्बन्धमा अध्ययन गर्न तीन वटा संसदीय उपसमिति गठन,"काठमाडौँ — द्विपक्षीय श्रम सम्झौता भएको मुलुक संयुक्त अरब इमिरेट्स (युएई) मा वैदेशिक रोजगारीका लागि नेपाली घरेलु कामदार पठाउने सम्भावनाका सम्बन्धमा अध्ययन गर्न तीनवटा संसदीय उपसमिति गठन भएका छन्।शुक्रबार सिंहदरबारमा बसेको प्रतिनिधि सभाअन्तर्गतको उद्योग तथा वाणिज्य र श्रम तथा उपभोक्ता हित समितिको बैठकले तीन वटा संसदीय उपसमिति गठन गरेको हो ।समिति सभापति अब्दुल खानले उपसमितिको संयोजक उपसमितिको पहिलो बैठबाट तय हुने गरी गठन गरिएको जानकारी दिए। उनकाअनुसार समितिले घरेलु कामदारहरुको सम्बन्धमा निर्णय गर्न दलहरुको धारण समेत दिने भएको छ ।सभापति खानले भने, ‘घरेलु कामदारहरुको सम्बन्धमा निर्णय गर्न दलहरुको पनि धारणा लिनुपर्ने कुराहरु भएको छ । घरेलु कामदारहरुको सम्बन्धमा तीन वटा उपसंसदीय गठन गरिएको छ । आज नै लिखित निर्णय आउँछ । उपसमितिको संयोजक चाँही बैठक बसेर तय गर्ने भएको छ ।’समितिको शुक्रबारको बैठकले द्विपक्षीय श्रम सम्झौता भएको मुलुक युएईमा वैदेशिक रोजगारीका लागि नेपाली घरेलु कामदार पठाउने सम्भावनाका सम्बन्धमा छलफल गरेको छ ।"
अनुसन्धान र अभियोजनलाई प्रविधिको प्रयोगसहित प्रमाणयुक्त बनाएर न्याय निरुपण गर्नुपर्छ : प्रधानमन्त्री ओली,"काठमाडौँ — प्रधानमन्त्री केपी शर्मा ओलीले अनुसन्धान र अभियोजनलाई प्रविधिको प्रयोगसहित प्रमाणयुक्त एवं प्रभावकारी बनाएर न्याय निरुपणमा सघाउन आग्रह गरेका छन्। उनले प्रहरी र वकिलको क्षमता विकास, दक्षता र साधन स्रोतको व्यवस्थापनका लागि सरकारले लगानी बढाउँदै जाने प्रतिबद्धता समेत जनाएका छन्।काठमाडौँमा शुक्रबारदेखि सुरु भएको अनुसन्धानकर्ता प्रहरी र अभियोजनकर्ता सरकारी वकीलको तेस्रो सम्मेलनको उद्‌घाटन गर्दै प्रधानमन्त्री ओलीले अभियोजन र प्रमाणहरुका तथ्यले दुविधारहित ढङ्गले न्याय सम्पादन हुनेगरी अनुसन्धान एवं अभियोजन गर्न आग्रह गरे।'समाजमा अन्याय हुन नदिन र सामाजिक सुप्रबन्धका लागि अनेक खोज अध्ययन, अनुसन्धान गरेर मानवोचित र न्यायपूर्ण समाज सृजना गर्न समयानुकूल कानुनको निर्माण तथा प्रभावकारी कार्यान्वयन आवश्यक छ । त्यसका लागि उचित स्रोत, साधनसहित दीक्षित, सक्षम र इमानदार जनशक्तिको खाँचो रहेको छ । ती सामग्री र अवसर दिलाउन सरकार प्रतिबद्ध छ,' उनले भने, 'प्रहरीमा स्वच्छता, निष्पक्षता, पारदर्शीता हुनुपर्छ । सुविधा पुगेन भनेर त्यतातिर सोच्नु नपरोस् भनेर सरकारले सेवा सुविधामा आवश्यक ध्यान दिनेछ ।'अपराधीले अपराध ढाकछोपका लागि अनेक सोच र प्रविधिको प्रयोग गर्ने भएकाले त्यसलाई अपराधीलाई तत्काल नियन्त्रणमा लिन प्रहरी नयाँ नयाँ प्रविधिसहित स्रोतसाधनसम्पन्न हुनुपर्ने र प्रहरीको त्रृटीरहित अनुसन्धानले नै न्याय निरुपणका लागि बाटो देखाउने प्रधानमन्त्री ओलीको भनाइ थियो । गृहमन्त्री रमेश लेखक, महान्याधिवक्ता रमेश बडालसहित सहभागी सम्मेलनमा प्रधानमन्त्री ओलीले प्रणालीगत प्रबन्धमार्फत समान अधिकार र अवसर दिन तथा विकास, सुव्यवस्था र सुशासनका पक्षमा ध्यान दिँदै दोषीलाई कारबाही र पीडितलाई न्याय दिनेतर्फ लाग्न आग्रह गरे।प्रहरी प्रधान कार्यालय नक्सालमा संचालन भएको दुई दिने सम्मेलनमा नेपाल सरकारवादी हुने फौजदारी कसूरहरुको अनुसन्धान गर्ने अनुसन्धानकर्ता नेपाल प्रहरीका अनुसन्धान अधिकृतहरू, अभियोजन गर्ने अभियोजनकर्ता सरकारी वकीलहरू, मेडिको लिगल चिकित्सकहरू, विधि विज्ञान प्रयोगशालाका विज्ञ कर्मचारीहरू, सरोकारवाला निकायका प्रतिनिधिहरू तथा महान्यायाधिवक्ता कार्यालय र नेपाल प्रहरी प्रधान कार्यालयबाट तोकिएका १७० जना कर्मचारी तथा प्रतिनिधीहरुको सहभागिता रहेको छ ।सम्मेलन मार्फत् फौजदारी न्याय प्रणालीका महत्वपूर्ण अवयवहरु अनसन्धानकर्ता प्रहरी, अभियोजनकर्ता सरकारी वकील र न्याय निरुपणकर्ता न्यायाधीशहरूको प्रभावकारी भूमिका र फौजदारी न्याय प्रणालीको प्रभावकारितामा वृद्धि गर्ने उद्देश्य राखिएको छ ।"
एमालेनिकट अखिलको अध्यक्षमा डा. सुजन कडरिया निर्वाचित,"काठमाडौँ — नेकपा एमालेनिकट विद्यार्थी संगठन, अखिल नेपाल राष्ट्रिय स्वतन्त्र विद्यार्थी युनियन (अनेरास्ववियू) को अध्यक्षमा डा. सुजन कडरिया निर्वाचित भएका छन्।बिहीबार काठमाडौँमा भएको निर्वाचनमा कडरियाले निकटतम प्रतिद्वन्द्वी प्रकाश पौडेललाई ७ मत पराजित गर्दै अध्यक्ष निर्वाचित भएका हुन्। कडरियाले ७३२ मत ल्याए भने पौडेलले ७२५ मत पाएका छन्। कडरिया यसअघि केन्द्रीय कमिटीको सचिव थिए।३२ वर्षे उमेर हद लागू भएपछि यसअघि उनीभन्दा माथिल्लो पदमा रहेकाहरू बाहिरिँदा कडरियाको नेतृत्वमा नयाँ आएको हो।निर्वाचनबाट उपाध्यक्षमा विकास श्रेष्ठ र अञ्जना सिवाकोटी, महासचिवमा दिपक धामी, उपमहासचिवमा कमल जोशी, सचिवमा आकाश घर्तीमगर, रचना सापकोटा, समिमबाबु खान र गोपाल नेपाल निर्वाचित भएका छन्।त्यस्तै, सचिवालय सदस्यमा कोशीबाट प्रवीण कार्की, रोशन लामा र पुष्पा मगर, मधेशबाट दिवस सापकोटा र कायरा पोख्रेल, बागमतीबाट नविन्द्र चालिसे, भुवन मैनाली र सरस्वती थापा खड्का, उपत्यकाबाट सुनिल थापा र सुनिता घिमिरे, गण्डकीबाट किशोरचन्द्र सुवेदी, विनय पराजुल र कृति भट्टराई निर्वाचित भएका छन्।त्यस्तै, लुम्बिनीबाट आर्जन रिमाल, सागर न्यौपाने र सीमा घिमिरे, कर्णालीबाट विराज भण्डारी र प्रतिमा खड्का क्षेत्री, सुदूरपश्चिमबाट किशोर शाह, रोशनबहादुर साउद र कल्पना तिमिल्सेना, विश्वविद्यालयबाट विशाल आचार्य, विशाल खड्का र बिहानी पंगेनी, सम्पर्क कमिटी र विभागतर्फबाट कविराज घिमिरे र सुस्मा शाही निर्वाचित भएका छन्।समावेशीतर्फ जनजातिबाट लोकेन्द्र रानामगर, सौरभी सुनुवार, दलितबाट विष्णु विक, मधेशी/थारुबाट कमल राना थारु, मुस्लिम अल्पसंख्यकबाट फुर्वा छिरिङ शेर्पा, पिछडिएको क्षेत्रबाट छक्क लामा निर्वाचित भएका छन् भने समावेशी महिलातर्फ भूमिका कुमारी कुवर निर्विरोध निर्वाचित भएकी थिइन्।त्यस्तै, खुलातर्फ सदस्यमा रुद्रहरि पोख्रेल, नितेश लामिछाने, अकलबहादुर सिजापती, पुष्पराज भाम र समिर रिजाल तथा महिलातर्फ सृजा ढकाल र सुकृती सुवेदी निर्वाचित भएका छन्।"
सांसदसँग मोलतोलमा बजेट बाँड्दै प्रदेश सरकार,"काठमाडौँ — सर्वोच्च अदालतको आदेशविपरीत प्रदेश सरकारहरूले विधायिकी भूमिकामा रहेका सांसदहरूलाई आयोजना छनोट प्रक्रियामा सहभागी गराइरहेका छन् । प्रदेश सरकारहरूले प्रत्यक्ष र समानुपातिक प्रणालीबाट निर्वाचित सांसदका लागि छुट्टाछुट्टै बजेट सीमा तोकेर आयोजना सिफारिस गर्न लगाइरहेका छन् ।आयोजना छनोट प्रक्रियादेखि नै सांसदको तजबिजी रहने ‘संसदीय क्षेत्र पूर्वाधार विकास कार्यक्रम’ मा अदालतले रोक लगाएपछि प्रदेश सरकारहरूले सांसदसँग आयोजनाको सूची मागेर बजेट छुट्याउने गरेका हुन् ।सर्वोच्चले ६ भदौ २०८० मा संघ र प्रदेशका सांसदको भूमिका स्मरण गराउँदै संसदीय क्षेत्र पूर्वाधार विकास कार्यक्रम कार्यान्वयन नगर्न अन्तरिम आदेश जारी गरेको थियो । आदेशमा ‘संसदीय क्षेत्र पूर्वाधार विकास कार्यक्रमका नाममा सांसदले आफ्नो संसदीय निर्वाचन क्षेत्रको पूर्वाधार विकासका नाममा रकम छुट्याउँदा स्वार्थ बाझिने’ उल्लेख थियो ।सर्वोच्चको आदेशविपरीत प्रदेश सरकारहरूले आर्थिक वर्ष २०८०/८१ को बजेटमा घुमाउरो तरिकाबाट सांसदका लागि बजेट विनियोजन गरेका थिए । आगामी वर्षको बजेटमा पनि सांसदहरूका आयोजनामा बजेट छुट्याउन प्रदेश सरकारहरूले गृहकार्य गरिरहेका छन् । सांसद भने जतिसक्दो बढी आयोजना बजेटमा समेट्न दौडधुप गरिरहेका छन् । प्रदेश सरकारहरूले १ असारमा बजेट ल्याउँदै छन् ।कोशी प्रदेशले आगामी आर्थिक वर्षमा सांसदहरूका योजनामा १ अर्ब ९५ करोड ५० लाख रुपैयाँ विनियोजन गर्ने तयारी गरेको छ । प्रत्यक्ष निर्वाचित सांसदका लागि २ करोड ५० लाख र समानुपातिकका लागि ५५ करोड ५० लाख रुपैयाँ विनियोजन गर्न लागिएको हो । ९३ सदस्यीय प्रदेशसभामा प्रत्यक्ष निर्वाचित ५६ र समानुपातिक ३७ सांसद छन् । चालु आर्थिक वर्षमा प्रत्यक्षलाई डेढ करोड र समानुपातिकलाई ५० लाख रुपैयाँ विनियोजन गरिएको थियो ।आर्थिक मामिला तथा योजना मन्त्रालयका एक अधिकारीका अनुसार भौतिक पूर्वाधार विकास मन्त्रालयले प्रत्यक्ष सांसदका आयोजनामा १ करोड १२ लाख १३ हजार र समानुपातिक सांसदका आयोजनामा ६७ लाख ५० हजार रुपैयाँ विनियोजन गर्ने तयारी गरेको छ । खानेपानी, सिँचाइ तथा ऊर्जा मन्त्रालयले प्रत्यक्ष सांसदलाई ३७ लाख ५० हजार र समानुपातिकलाई २२ लाख ५० हजार रुपैयाँ विनियोजन गर्नेछ । सामाजिक विकास मन्त्रालयबाट प्रत्यक्ष सांसदहरूलाई ५० लाख र समानुपातिक सांसदहरूलाई ३० लाख रुपैयाँका दरले उपलब्ध गराउने तयारी छ ।पर्यटन, वन तथा वातावरण मन्त्रालयले प्रत्यक्ष सांसदका लागि ३७ लाख ५० हजार र समानुपातिक सांसदका लागि २२ लाख ५० हजार रुपैयाँ बजेट छुट्याउने भएको छ । यस्तै उद्योग, वाणिज्य, कृषि तथा सहकारी मन्त्रालयले प्रत्यक्ष सांसदलाई १२ लाख ५० हजार र समानुपातिकलाई ७ लाख ५० हजार रुपैयाँ विनियोजन गर्ने तयारी छ । यो रकम सांसदले सिफारिस गरेको आयोजनामा छुट्याउन लागिएको हो ।बजेट बढाउन सांसदको दबाबमधेश प्रदेशका समानुपातिक सांसदले प्रत्यक्ष निर्वाचित सांसदसरह बजेट दिन माग गरेका छन् । समानुपातिक सांसदहरूले मुख्यमन्त्री सतिशकुमार सिंहलाई भेटेरै आगामी आर्थिक वर्षमा प्रत्यक्ष निर्वाचित सांसदसरहकै बजेट छुट्याउन आग्रह गरेका हुन् । प्रत्यक्ष निर्वाचित सांसदले पनि चालु आर्थिक वर्षको भन्दा बढी बजेट विनियोजन गर्नुपर्नेमा जोड दिइरहेका छन् ।मधेश प्रदेश सरकारले चालु आर्थिक वर्षमा प्रत्यक्ष सांसदका ५ करोड र समानुपातिक सांसदका १ करोड ५० लाख रुपैयाँ बराबरका आयोजना समेटेको थियो । आगामी आर्थिक वर्ष २०८२/८३ को बजेटमा पनि सांसदका आयोजना समेट्ने प्रदेश सरकारको तयारी छ । ‘सांसदहरूले समूहमा र एक्लाएक्लै भेटेर बजेट बढाउन दबाब दिइरहेका छन्,’ मुख्यमन्त्री सिंहको सचिवालयका एक अधिकारीले भने, ‘मुख्यमन्त्री भने साविककै जति बजेट राख्ने तयारीमा हुनुहुन्छ ।’गत आर्थिक वर्षदेखि नै सांसदका आयोजना बजेटमा समेट्ने गरिएको हो । आगामी आवमा पनि सांसदले पाउने बजेट बढाउन मुख्यमन्त्री सिंहलाई दबाब परेको छ । अर्थमन्त्री सुनीलकुमार यादवले प्रदेशसभाको बैठकमा आगामी वर्षको बजेट तथा कार्यक्रमको सिद्धान्त तथा प्राथमिकता आइतबार पेस गरेका थिए ।बागमती प्रदेश सरकारले प्रत्यक्ष र समानुपातिक सांसदका आयोजनालाई आगामी आर्थिक वर्षको बजेटमै समावेश गर्ने ‘राजनीतिक सहमति’ गरेको छ । सहमतिअनुसार प्रत्यक्ष निर्वाचितका ५ करोड र समानुपातिक सांसदका २ करोड रुपैयाँसम्मका आयोजना बजेटमा पारिनेछ । त्यसका लागि सांसदले आफ्नो लेटरप्याडमा उल्लेख गरेका आयोजनाको सूची सम्बन्धित संसदीय दलले सरकारलाई बुझाएका छन् । चालु आर्थिक वर्षको तुलनामा आगामी वर्ष समानुपातिक सांसदका लागि एक करोड रुपैयाँ कम बजेट छुट्याइँदै छ । चालु आर्थिक वर्षका लागि ६४ अर्ब ५४ करोडको बजेट ल्याएको बागमती सरकारले आगामी वर्षका लागि बजेटको आकार बढाउने तयारी गरेको छ ।मन्त्रालयगत 'सिलिङ’गण्डकमा सत्तापक्ष र प्रतिपक्ष सांसदलाई छुट्टाछुट्टै बजेट ‘सिलिङ’ दिइएको छ । प्रत्यक्षलाई १० लाखदेखि २ करोड ५० लाख रुपैयाँसम्मको ‘सिलिङ’ मन्त्रालयले दिएका छन् । समानुपातिक सांसदलाई त्यसको आधा–आधा ‘सिलिङ’ तोकिएको छ ।९ मन्त्रालयमध्ये मुख्यमन्त्री तथा मन्त्रिपरिषद् कार्यालय, आर्थिक मामिला मन्त्रालय, कृषि, भूमि व्यवस्था तथा सहकारी मन्त्रालय, स्वास्थ्य मन्त्रालयमा सांसदका छुट्टै आयोजना हुने छैनन् । भौतिक पूर्वाधार विकास तथा यातायात व्यवस्था मन्त्रालय, ऊर्जा, जलस्रोत तथा खानेपानी मन्त्रालय, सामाजिक विकास, युवा तथा खेलकुद मन्त्रालय, उद्योग तथा पर्यटन मन्त्रालय, वन तथा वातावरण मन्त्रालयले ५ लाखदेखि २ करोड ५० लाख रुपैयाँसम्मको ‘सिलिङ’ दिएका छन् ।गण्डकीमा प्रत्यक्ष निर्वाचित सांसदले ५ वटा मन्त्रालयबाट करिब ४ करोड २० लाख र समानुपातिकले करिब २ करोड ३५ लाख रुपैयाँ बराबरको आयोजना पाउनेछन् । गण्डकीमा ३६ प्रत्यक्ष र २४ समानुपातिक सांसद छन् । मनाङबाट निर्वाचित राजीव गुरुङ (दीपक मनाङे) कारागार रहेकाले पद निलम्बनमा छ ।प्रदेश सरकारले भौतिक पूर्वाधारतर्फ ५० लाख, ऊर्जा जलस्रोत र खानेपानीतर्फ १० लाख, सामाजिक, पर्यटन र वन मन्त्रालयतर्फ ५ लाख रुपैयाँभन्दा कमका आयोजनामा बजेट नहाल्ने तयारी छ । यसै ‘सिलिङ’ भित्र रहने गरी आयोजना सिफारिस गर्न सम्बन्धित मन्त्रालयले सांसदलाई खबर गरेका थिए । सडक, पुल, झोलुंगे पुलजस्ता जनतासँग जोडिने पूर्वाधारमा बजेट विनियोजन हुने भएकाले भौतिक मन्त्रालयमा वडादेखि प्रदेशका नेतासम्मको चासो रहने गरेको छ ।भौतिक पूर्वाधार मन्त्रालयबाट मात्र ५९ सांसदले १ अर्ब १६ करोड रुपैयाँभन्दा बढीका आयोजना पाउनेछन् । एक सांसदका अनुसार सत्तापक्षका प्रत्यक्ष निर्वाचित सांसदलाई २ करोड ५० लाख रुपैयाँ बराबरका आयोजना समेट्ने तयारी छ । उनीहरूले पाउने आयोजनामध्ये १ करोड रुपैयाँ बहुवर्षीयका हुनेछन् । त्यसबाहेक ५० लाख रुपैयाँका ३ योजना सत्तापक्षका प्रत्यक्ष निर्वाचित सांसदले पाउनेछन् । सत्तापक्षका समानुपातिक सांसदलाई ५०/५० लाखका ३ वटा गरेर १ करोड ५० लाख रुपैयाँ बराबरका आयोजना दिने तयारी छ ।प्रतिपक्षका प्रत्यक्ष निर्वाचित सांसदलाई २ करोड रुपैयाँ बराबरको आयोजना दिने तयारी रहेको मन्त्रालयका एक अधिकारीले जानकारी दिए । त्यसमा एक करोड बहुवर्षीयअन्तर्गत र बाँकी १ करोडका २ वटासम्म आयोजना सांसदले छनोट गर्न पाउनेछन् । प्रतिपक्षका समानुपातिक सांसदलाई १ करोड रुपैयाँ बराबरको आयोजना दिने तयारी छ ।ऊर्जा, जलस्रोत तथा खानेपानी मन्त्रालयबाट एक सांसदले ५० लाख रुपैयाँसम्मका आयोजना पाउनेछन् । यस मन्त्रालयले १० लाखभन्दा कमका आयोजनामा बजेट विनियोजन नगर्ने तयारी गरेको छ । खानेपानी मन्त्रालयबाट सांसदले बढीमा ५ वटासम्म आयोजनामा बजेट पाउनेछन् । सामाजिक विकास युवा तथा खेलकुद मन्त्रालयबाट प्रत्यक्ष निर्वाचित सांसदले बढीमा ३० लाख रुपैयाँका आयोजनामा बजेट पर्नेछ । समानुपातिक सांसदले ५ लाख रुपैयाँका ३ वटासम्म गरेर १५ लाख रुपैयाँ बराबरका आयोजना पाउनेछन् ।उद्योग तथा पर्यटन मन्त्रालयबाट प्रत्यक्ष सांसदले छनोट गरेका ८० लाख बराबर र वन मन्त्रालयमा १० लाख बराबर सीमा तोकिएको छ । वनमा समानुपातिक सांसदले ५ लाखको एउटा मात्र, उद्योग तथा पर्यटनमा ४० लाख रुपैयाँसम्मका आयोजना पाउनेछन् । गण्डकी प्रदेश सरकारले आगामी आर्थिक वर्षमा ३० अर्ब हाराहारीको बजेट ल्याउने तयारी गरेको छ । सरकारले चालु आर्थिक वर्षमा ३२ अर्ब ९७ करोड ८५ लाख रुपैयाँको बजेट ल्याएको थियो ।चालु आर्थिक वर्षमा तत्कालीन सत्तापक्षका सांसदले २ करोड आसपासका आयोजना पाएका थिए । दलका नेता, पदाधिकारीबाहेक तत्कालीन प्रतिपक्षी एमाले र माओवादीका कतिपय सांसदलाई १ करोड बराबरको आयोजना पनि परेन ।एमाले सांसद निर्मला थापाले आफ्नो निर्वाचन क्षेत्र स्याङ्जा–२ (२) मा आयोजनाको खडेरी परेको भन्दै संसद्मै आक्रोश पोखेकी थिइन् । एमालेकै सांसद कृष्णप्रसाद पाठकले बजेट विनियोजन सुधार नगरे बजेट पुस्तिका ‘धुजाधुजा पार्ने’, ‘जलाउने’ चेतावनी नै दिएका थिए । त्यसपछि मुख्यमन्त्री सुरेन्द्रराज पाण्डेले एमाले सांसदलाई निवासमै बोलाएर छलफल गरेर अबन्डा बजेटबाट विनियोजन गरिदिने आश्वासन दिएका थिए ।चालु आर्थिक वर्षको बजेट ल्याउने समयमा मुख्यमन्त्री पाण्डेलाई सरकार टिकाउनेतर्फ केन्द्रित हुनुपर्ने बाध्यात्मक अवस्था थियो । मुख्यमन्त्रीलाई विश्वासको मत दिएका राप्रपाका २ सांसदले चालु आर्थिक वर्षमा करिब २८ करोडको आयोजना पारेका थिए । स्वतन्त्र निर्वाचित तत्कालीन भौतिक मन्त्री दीपक मनाङेले विश्वासको मत दिएबापत १ अर्ब बराबरको आयोजना माग गरेका थिए । पछि मनाङका आयोजनामा करिब ३५ करोड रुपैयाँ विनियोजन गरिएको थियो ।समानुपातिक सांसद असन्तुष्टलुम्बिनी सरकारले प्रत्यक्ष निर्वाचित प्रदेशसभा सदस्यलाई ३ करोडका आयोजना छनोटको अधिकार दिएको छ । त्यसबाहेक पालिकामा जाने विशेष अनुदानतर्फका आयोजना छनोट गर्नसमेत सांसदहरूलाई भनिएको छ । समानुपातिकतर्फका सांसदलाई भने १ करोड १० लाखका दरले आयोजना छान्न दिइएको छ । प्रत्यक्ष निर्वाचित प्रदेश सांसदलाई शिक्षा, स्वास्थ्य र कृषि क्षेत्रका आयोजना अनिवार्य समेट्न भनिएको छ । अन्य क्षेत्रबाट पनि गरी बढीमा १० आयोजना सिफारिस गर्न पाउने मापदण्ड बनाइएको छ । एउटा आयोजना कम्तीमा २५ लाख रुपैयाँको हुनुपर्ने निर्देशन छ ।लुम्बिनीमा गत वर्ष प्रत्यक्षतर्फका सदस्यलाई २ करोड ७५ लाख र समानुपातिकतर्फका सांसदलाई १ करोड रुपैयाँका दरले आयोजना सिफारिस गर्न लगाएर बजेट विनियोजन गरिएको थियो । प्रत्यक्ष र समानुपातिक प्रणालीबाट निर्वाचित सांसदका लागि आयोजना छनोटको छुट्टाछुट्टै सीमा तोकिएकामा समानुपातिकतर्फका सांसद असन्तुष्ट छन् । उनीहरूले प्रत्यक्षसरह बजेट पाउनुपर्ने दाबी गरिरहेका छन् । लुम्बिनीमा समानुपातिक सांसद ३५ जना छन् । अर्कातिर विशेष अनुदानको आयोजनामा प्रदेश सांसदलाई अधिकार दिइएका स्थानीय तहका जनप्रतिनिधिहरूले आपत्ति जनाइरहेका छन् । उनीहरूले आफ्नो अधिकारमाथि हस्तक्षेप नगर्न प्रदेश सरकारलाई आग्रह गरिरहेका छन् ।स्थानीय तहका जनप्रतिनिधिले लुम्बिनीका मुख्यमन्त्री चेतनारायण आचार्यलाई ज्ञापनपत्र नै बुझाएर विशेष अनुदानतर्फ स्थानीय तहको समन्वयबिना आयोजना छनोट गरेर बजेट छुट्याइए कार्यान्वयनमा असहयोग गर्ने चेतावनी नै दिएका छन् । सांसदलाई आयोजना छान्न दिँदा कार्यकर्तालाई पोस्ने गरी बढी बजेट विनियोजन हुने र त्यसको उपलब्धि नदेखिने स्थानीय तहका जनप्रतिनिधिहरूको भनाइ छ । विशेष अनुदानतर्फ हरेक पालिकामा ७५ लाख रुपैयाँ बराबरका आयोजना जाने गर्छ ।कर्णालीमा एकीकृत सिफारिसकर्णालीमा आयोजना बैंकमा समावेश भएका आयोजनामा मात्र बजेट छुट्याइँदै छ । आयोजनाको एकीकृत सिफारिसका लागि प्रत्यक्ष निर्वाचित प्रदेशसभा ज्येष्ठ सदस्यको नेतृत्वमा जिल्लास्तरीय आयोजना प्रस्ताव छनोट सिफारिस समिति बनाइएको थियो । समितिमा प्रदेशसभा सांसद, जिल्ला समन्वय प्रमुख, उपप्रमुख, स्थानीय तहका प्रमुख र उपप्रमुख सदस्य तथा सम्बन्धित विषयगत कार्यालयको प्रमुख सदस्यसचिव रहने व्यवस्था छ ।समितिले गत वैशाखमा प्रदेश सरकारका लागि आयोजना सिफारिस गर्‍यो । अहिले आफ्नो निर्वाचन क्षेत्रका आयोजनाहरू बजेटमा समावेश गराउन सांसदहरूले मन्त्रीहरूलाई दबाब दिइरहेका छन् । ‘सांसदहरू योजनाको चाङै ल्याएर मन्त्रालयमा आउनु हुन्छ,’ एक मन्त्रीले भने, ‘उहाँहरूका योजना कसरी मिलाउने ! हैरानै भयो ।’ नागरिक अगुवा दुर्गाप्रसाद सापकोटा सांसदहरूको दबाबका कारण बजेट भद्रगोल हुने जोखिम रहेको बताउँछन् ।आर्थिक वर्ष २०७९/८० सम्म निर्वाचन क्षेत्र पूर्वाधार विकास कार्यक्रम र पूर्वाधार विशेष कार्यक्रमका नाममा झन्डै ६ अर्ब ५२ करोड बजेट विनियोजन गरिएको थियो । सर्वोच्चले पूर्वाधार विकास कोष कार्यान्वयनमा रोक लगाएपछि आर्थिक वर्ष २०८०/८१ मा आयोजना सिफारिस गराएर प्रत्यक्ष सांसदका लागि ९६ करोड र समानुपातिक सांसदका लागि १६ करोड रुपैयाँ छुट्याइएको थियो ।सांसदका योजनामा बजेट बढाइँदैसुदूरपश्चिम प्रदेश सरकारले आगामी आर्थिक वर्षमा प्रत्यक्ष निर्वाचित सांसदका पाँच करोड र समानुपातिकतर्फका सांसदका तीन करोड बराबरका आयोजनामा बजेट छुट्याउने तयारी गरेको छ । उनीहरूका लागि २ अर्ब २३ करोड बजेट राख्न लागिएको हो । ‘यति लाखभन्दा तलका आयोजना राख्न नपाइने भन्ने केही छैन । चाहेअनुसारका आयोजना पेस गरेका छौं,’ सत्तारूढ कांग्रेसका एक सांसदले भने ।चालु आर्थिक वर्षको बजेटमा प्रदेश सरकारले प्रत्यक्ष निर्वाचित सांसदका लागि चार करोड र समानुपातिक सांसदका लागि दुई करोडका आयोजना समेटेको थियो । सांसदहरूले कुनै मापदण्डका आधारमा नभई तजबिजीमा आयोजना सिफारिस गरेका थिए ।- पर्वत पोर्तेल (विराटनगर), अजित तिवारी (जनकपुर), सुवास बिडारी (मकवानपुर), अनुप पौडेल (कास्की), घनश्याम गौतम (बुटवल), कृष्णप्रसाद गौतम (सुर्खेत) र अर्जुन शाह (धनगढी)"
"कोशी, बागमती र गण्डकी प्रदेशका केही स्थानमा भारी वर्षा हुने पूर्वानुमान","काठमाडौँ — हाल कोशी, मधेश, बागमती र गण्डकी प्रदेशका केही भागका साथै लुम्बिनी प्रदेशका पूर्वी क्षेत्रका केही भागमा मनसुनी वायुको प्रभाव रहेको जल तथा मौसम पूर्वानुमान महाशाखाले जनाएको छ । देशको पश्चिमी भेगमा पश्चिमी वायु तथा स्थानीय वायुको प्रभाव पनि रहेको छ ।महाशाखाका अनुसार आज दिउँसो देशभर आंशिकदेखि साधारणतया बदली हुनेछ । कोशी, बागमती र गण्डकी प्रदेशका केही स्थान तथा भागका केही स्थानमा मेघगर्जन र चट्याङसहित हल्कादेखि मध्यम वर्षाको सम्भावना रहेको छ । कोशी, बागमती र गण्डकी प्रदेशका एकदुई स्थानमा भारी वर्षाको सम्भावना छ । कोशी, बागमती र गण्डकी प्रदेशका उच्च पहाडी तथा हिमाली भागका केही स्थानमा हल्का वर्षा र हिमपातको सम्भावना छ ।त्यसैगरी, आज राति देशभर आंशिकदेखि साधारणतया बदली रहने छ । कोशी, मधेस, गण्डकी र सुदूरपश्चिम प्रदेशलगायत पहाडी भागका केही स्थान र बाँकी भागका एकदुई स्थानमा मेघगर्जन र चट्याङसहित हल्कादेखि मध्यम वर्षाको सम्भावना रहेको छ । कोशी प्रदेशका एकदुई स्थानमा भारी वर्षाको पनि सम्भावना छ । साथै उच्च पहाडी तथा हिमाली भागका केही स्थानमा हल्का वर्षा र हिमपातको सम्भावना रहेको महाशाखाले जनाएको छ ।"
"एउटै योजना पाँच टुक्रा पारेर ठेक्का, मिलेमतोमा भ्रष्टाचार","काठमाडौँ — सर्लाहीको चक्रघट्टा गाउँपालिकाका लागि सौर्य बत्ती जडान गर्न विनियोजित रकमलाई योजना टुक्राएर पाँचवटा बोलपत्रबाट किनेको तथा मिलेमतोमा भ्रष्टाचार गरेको अभियोगमा पालिकाका तत्कालीन अध्यक्ष विक्रम यादवसहित १० जनाविरुद्ध मुद्दा दायर भएको छ ।अख्तियार दुरुपयोग अनुसन्धान आयोगले बिहीबार तत्कालीन अध्यक्ष यादवसहित पालिकाका तत्कालीन निमित्त प्रमुख प्रशासकीय अधिकृत लालबाबुप्रसाद साह, लेखा अधिकृत शिवशंकरप्रसाद कुशवाह, लेखापाल सञ्जयकुमार ठाकुर, जिन्सी शाखा प्रमुख रामकैलाश राय यादव, सबइन्जिनियरद्वय सन्तोष राय र राजु राय तथा स्काई राइज ट्रेडिङ कन्सर्नका प्रोपाइटर जयप्रकाश यादव, एसके स्टोर्स मलंगवाका प्रोपाइटर रञ्जुकुमारी साह र जियो टेक्निकल एन्ड इन्फास्ट्रक्चर सोलुसन नेपालका प्रोपाइटर संगीता कुमारीविरुद्ध बिगोबमोजिम जरिवाना, कैद सजाय र हिनामिना भएको रकम असुलउपर गर्नुपर्ने मागदाबीसहित मुद्दा दायर भएको अख्तियारका सहायक प्रवक्ता देवीप्रसाद थपलियाले जानकारी दिए ।अख्तियारले पालिकाका तत्कालीन अध्यक्ष यादव, प्रमुख प्रशासकीय अधिकृत साह, लेखापाल ठाकुर, जिन्सी शाखा प्रमुख यादव तथा सबइन्जिनियरद्वयलाई जनही २ करोड ४९ लाख ४० हजार १ सय १० रुपैयाँ बिगो कायम गरी बिगोबमोजिम जरिवाना र कैद सजाय मागदाबी लिइएको छ ।लेखा अधिकृत कुशवाहविरुद्ध ४७ लाख ५९ हजार ५ सय ६० रुपैयाँ, स्काइराइज ट्रेडिङका प्रोपाइटर यादवविरुद्ध ५८ लाख ३९ हजार ८ सय ४०, एसके स्टोर्सका प्रोपाइटर साहविरुद्ध ९५ लाख २३ हजार ९ सय १० र जियो टेक्निकलका प्रोपाइटर संगीता कुमारीविरुद्ध ९५ लाख ७६ हजार ३ सय ६० रुपैयाँ बिगो कायम गरी सो बमोजिम जरिवाना र हिनामिना भएको रकम असुलउपर गर्नुपर्ने अख्तियारले विशेष अदालतमा दायर गरेको अभियोगपत्रमा उल्लेख छ ।मिलेमतोमा खरिद योजना हात पारेका पनि एकै परिवारका तीन जना भएको खुलेको छ । बत्ती जडानका लागि ७ वटा फर्महरूले बोलपत्र पेस गरेका थिए । प्रत्येक ठेक्कामा ३/३ वटा फर्मबीच मात्र प्रतिस्पर्धा भएकामा ३ वटा फर्महरू स्काई राइज ट्रेडिङ कन्सर्न, एसके स्टोर्स र जियो टेक्निकल एन्ड इन्फास्ट्रक्चर सोलुसन नेपाल एकाघरका परिवारका (बुवा, छोरा र बुहारी) समेतको स्वामित्वमा रहेको पनि खुलेको छ ।पालिका प्रमुख, प्रमुख प्रशासकीय अधिकृतसहितका कर्मचारी र ठेकेदारको मिलेमतोमा एउटै योजनालाई टुक्रा पारेर मिलेमतोमा रकम हिनामिना गरेको अख्तियारको अभियोग छ । आव २०७८/७९ का लागि पालिकाको वडा १ देखि ९ सम्म सौर्य बत्ती जडान गर्न पालिकाबाट २ करोड १६ लाख रुपैयाँ विनियोजन भएकामा यो परियोजना एउटै बोलपत्रबाट आह्वान गरी सोहीअनुसार ठेक्का लगाउने गरी सुरुमा प्रक्रिया अघि बढेकामा पछि विनियोजित बजेट अंक नै संशोधन गरेर विद्युत् पोल, सोलार प्यानल, लाइट/तार/नटबोल्ट, ब्याट्री, चार्ज कन्ट्रोलर तथा इन्स्टलेसन खरिदका लागि छुट्टाछुट्टै नौवटा बोलपत्र तीनवटा कम्पनीमार्फत खरिद गरेर रकम हिनामिना गरेको पाइएको थियो । यसरी अस्वाभाविक रूपमा एउटै योजनालाई मिलेमतोमा टुक्रा पार्दा ठेक्का रकम बढाएर २ करोड ५३ लाख १८ हजार ६ सय रुपैयाँ पुर्‍याइएको पनि भेटिएको छ ।‘सौर्य बत्ती जडान गर्न आवश्यक पाँच थरीकै मालसामान एकै प्याकेजमा खरिद गर्नुपर्नेमा टुक्रा पारी उपलब्ध बजेटभन्दा बढी रकमको लागत अनुमान स्वीकृत गरी बोलपत्र आह्वानको सूचना प्रकाशन गरेको र त्यसको करिब १ महिनापछि मात्रै गाउँपालिका विशेषसभाले ५ वटा प्याकेज बनाई बजेट थप गरेको अनुसन्धानबाट पुष्टि हुन आयो,’ अख्तियारले अदालतमा दायर गरेको आरोपपत्रमा भनिएको छ, ‘बोलपत्रदाताको योग्यता तथा बोलपत्रसम्बन्धी कागजात तयार नगरी बोलपत्रआह्वानको सूचना प्रकाशन गरेको, सार्वजनिक खरिद ऐनबमोजिम बोलपत्र आह्वानको सूचना राष्ट्रियस्तरको दैनिक पत्रिकामा प्रकाशन गर्नुपर्नेमा सो नगरी स्थानीय पत्रिकामा प्रकाशन गरेको, सार्वजनिक खरिद ऐन, नियमविपरीत खरिद मूल्यांकन समिति गठन नगरी खरिदसम्बन्धी काम कारबाही अघि बढाएको देखिन आयो ।’भ्रष्टाचार आरोपमा मधेशका पूर्वकानुन राज्यमन्त्री सिंह पक्राउमधेश प्रदेशका सांसद सरोजकुमार सिंह पक्राउ परेका छन् । अख्तियार दुरुपयोग अनुसन्धान आयोगको टोलीले सिंहलाई बिहीबार साँझ काठमाडौंको अनामनगरबाट पक्राउ गरेको हो ।यादवले प्रदेश सरकारबाट विनियोजित बजेट उपभोक्ता समितिका नाममा फर्जी बिल बनाएर हिनामिना गरेको तथा ‘प्रदेश सांसद विकास कोष’ अन्तर्गत आफ्ना भागमा परेका योजनाहरू ‘रकम लिएर बिक्री’ गरेको पनि आरोप लगाइएको छ । मधेश सरकारबाट विनियोजित बजेट फर्जी बिल बनाएर हिनामिना गरेको र त्यसरी हिनामिना गरेको रकम परिवार र नातागोताका नाममा जम्मा गरेको प्रारम्भिक छानबिनबाट खुलेपछि उनलाई थप अनुसन्धानका लागि पक्राउ गरिएको अख्तियारका एक अधिकारीले बताए । उपभोक्ता समितिमार्फत अघि बढाइएका योजनाको बजेट झिकेर परिवारका सदस्यको खातामा सारेको उजुरीपछि अख्तियारले उनीमाथि अनुसन्धान थालेको थियो ।यसअघि सांसद सिंहको घरमा अख्तियारले १२ जेठ २०८२ मा छापा मारेर विभिन्न कागजात र विद्युतीय उपकरणहरू नियन्त्रणमा लिएको थियो । त्यस क्रममा सिंहका स्वकीय सचिव विनोदकुमार लाल कायस्थलार्ई पक्राउ गरेको थियो । त्यसपछि फरार रहेका सिंहलाई अख्तियारबाट खटिएको टोलीले बिहीबार अनामनगरबाट नियन्त्रणमा लिएको हो ।सिंह २०७९ को प्रदेशसभा निर्वाचनमा उपेन्द्र यादव नेतृत्वको जसपाबाट महोत्तरी–४ (२) बाट विजयी भएका थिए । उनी २०७४ को प्रदेशसभामा पनि सोही निर्वाचन क्षेत्रबाट विजयी भएका थिए । मधेशमा लालबाबु राउत मुख्यमन्त्री रहेका बेला सिंह तत्कालीन आन्तरिक मामिला तथा कानुन राज्यमन्त्री थिए ।"
