शीर्षक,विवरण
वैरागीको नेतृत्वमा भिजिट भिसा उच्चस्तरीय छानबिन समिति गठन,"काठमाडौँ — मन्त्रिपरिषद्को बैठकले भिजिट भिसा तथा त्रिभुवन अन्तर्राष्ट्रिय विमानस्थलको अध्यागमनका सम्बन्धमा छानबिन गर्नका लागि पूर्वराष्ट्रिय सुरक्षा सल्लाहकार शंकरदास वैरागीको नेतृत्वमा उच्चस्तरीय छानबिन समिति गठन गरेको छ ।प्रधानमन्त्री निवास बालुवाटारमा सोमबार बसेको मन्त्रिपरिषद् बैठकले पूर्वमुख्यसचिवसमेत रहेका वैरागीको नेतृत्वमा 'अध्यागमन र भिजिट भिसाको उच्चस्तरीय अध्ययन एवं छानबिन समिति' गठन गरेको हो ।समितिमा विभिन्न मन्त्रालयका सहसचिवहरू रहने व्यवस्था गरिएको एक मन्त्रीले जानकारी दिए । गृह, श्रम, संघीय मामिला, परराष्ट्र मन्त्रालयका सहसचिवहरू सदस्य रहेको उच्चस्तरीय छानबिन समिति गठन गरिएको हो ।समितिलाई ३० दिनको कार्यादेश दिइएको ती मन्त्रीले जानकारी दिए ।भिजिट भिसा प्रकरणको छानिबन गर्नेबारे सत्तारुढ दल र प्रमुख प्रतिपक्षबीच जेठ ३० मा दुई बुँदे सहमति भएको थियो । उक्त प्रकरणको छानबिनका लागि उच्चस्तरीय छानबिन समिति वा न्यायिक आयोग माग गर्दै रास्वपा र राप्रपाले संसद्‌मा अवरोध गर्दै आएका छन् ।"
सम्पत्ति शुद्धीकरणबाट हाजिरी जमानीमा छुटिन् अमला रोक्का,काठमाडौँ — चिनियाँ संगठित गिरोहसँग मिलेर सुन तस्करी गरेको अभियोग लागेकी रोल्पाकी अमला रोक्का २ लाख धरौटीमा रिहा भएकी छन्। ब्रेक सुमा राखेर तस्करी गरी भित्र्याइएको करिब ६१ केजी सुन प्रकरणकी प्रतिवादी रोकालाई सोमबार जिल्ला अदालत काठमाडौंले २ लाख धरौटीमा छाड्न आदेश दिएको हो।धरौटीमा छाड्ने आदेश लगत्तै उनी माग भएको धरौट बुझाएर रिहा भएकी हुन् । त्यस लगत्तै प्रहरीको केन्द्रीय अनुसन्धान व्यूरो (सीआइबी)को टोलीले सम्पत्ति शुद्धीकरणसम्बन्धी मुद्दामा अनुसन्धानका लागि पक्राउ गरेर सम्पत्ति शुद्धीकरण अनुसन्धान विभागको जिम्मा लगाएको थियो । विभागले पनि सोमबार नै रोकालाई सामान्य हाजिरी जमानीमा छाडेको छ ।सीआईबीका एसएसपी होविन्द्र बोगटीले ‘अदालतबाट छुटिजाने भएमा उपस्थित गराउनू भनेर विभागबाट पत्र आएको र धरौटीमा छुटे लगत्तै अमला रोकालाई नियन्त्रणमा लिएर विभागलाई बुझाइएको’ बताए । त्यसपछि विभागले सामान्य कागज गराएर रोकालाई सोमबार नै हाजिरी जमानीमा छाडेको हो ।माओवादी निकट रोल्पा–काठमाडौं सम्पर्क मञ्चकी पूर्व उपाध्यक्षसमेत रहेकी रोकालाई असार ६ मा प्रहरीको केन्द्रीय अनुसन्धान व्यूरोले काठमाडौंको टोखाबाट पक्राउ गरी जिल्ला अदालत काठमाडौंमा बुझाएको थियो ।त्रिभुवन अन्तर्राष्ट्रिय विमानस्थल हुँदै भेपलगायत उपकरणमा लुकाएर ल्याएको र २ साउन २०८० मा सिनामंगलबाट बरामद तस्करीको करीब ६१ केजी सुन प्रकरणमा अमला जाेडिएको प्रहरी अनुसन्धानले देखाएको थियो ।भेपमा तस्करी गरेर ल्याएको सुनको अनुसन्धान सुरु भएपछि उनी फरार भएकी थिइन् । सुनको अनुसन्धान सुरु भएपछि पूर्वउपराष्ट्रपति नन्दबहादुर पुनको घरमा ‘सेल्टर’ लिएर बसेकी उनी त्यहीँबाट भागेकी थिइन् । त्यसपछि भारत पुगेको अनुसन्धानबाट खुले पनि पक्राउ पर्न सकेकी थिइनन् ।पछिल्लो पटक भने रोका काठमाडौंमै आफन्तको घरमा लुकेर बसेको पाइएको थियो । उनी अनुसन्धानकै क्रममा फरार भएपछि सीआइबीले इन्टरपोलमार्फत डिफ्युजन नोटिस जारी गरेर खोजी गरेको थियो । रोका सुन तस्करीका नाइके चिनिया मूलका बेलजियन नागरिक दावा छिरिङकी पत्नी हुन् । सुन तस्करी प्रकरणमै दावा छिरिङ अदालतको आदेशबमोजिम पुर्पक्षका लागि कारागारमा छन् ।अमला रोका फरार रहेकै अवस्थामा सीआईबीको अनुसन्धानका आधारमा जिल्ला सरकारी वकिल कार्यालय काठमाडौंले २९ जनालाई प्रतिवादी बनाएर ३ अर्ब ५० करोड ३० लाख ९१ हजार ९ सय ७५ रुपैयाँ बिगो कायम गरी ३१ भदौ २०८० मा मुद्दा दायर गरेको थियो । दावा छिरिङ सुरुमा तिब्बती शरणार्थी बनेर नेपाल भित्रिएर त्यसपछि रोक्कासँग विवाह गरी सुन तस्करीको धन्दा चलाएको अनुसन्धानबाट खुलेको थियो ।यही क्रममा दावा छिरिङ रोक्कामार्फत पूर्वउपराष्ट्रपति नन्दबहादुर पुन (हाल माओवादी उपाध्यक्ष) र माओवादी नेता वर्षमान पुनको परिवारसँग निकट भएर त्यसकै आडमा तस्करी धन्दा चलाएको खुलेको थियो । अपराधबाटै आर्जित सम्पत्तिले रोक्काले ठमेलमा भियाना होटल र अरु कम्पनी खोलेर तस्करीको सुनबाट आर्जित रकम लगानी गरेको पनि पाइएको थियो ।यता दावा छिरिङकै साझेदार अर्का सुन तस्कर दावा जिन वाङको माओवादीकै उपाध्यक्ष कृष्णबहादुर महराको परिवारसँग जोडिएको थियो । यो नेटवर्कसँगै माओवादीका प्रभावशाली नेताहरुको परिवार नै तस्करको धन्दामा जोडिएपछि रोक्का फरार भएकी थिइन् ।
देश दुनियाँमा आज के के भयो ?,"काठमाडौँ — सरकारलाई दिएको समर्थन फिर्ता लिने जसपा नेपालको संकेत, गण्डकीमा माओवादी सांसदले च्याते बजेट पुस्तिका, कर्णाली प्रदेश अस्पतालका लेखा अधिकृतविरुद्ध भ्रष्टाचार मुद्दा दायर, दमास्कसको चर्चमा आत्मघाती बम विस्फोट, प्रार्थना गरिरहेका १९ जनाको मृत्यु लगायतका खबर आज दिनभर चर्चामा रहे । आज दिनभर देश दुनियाँमा के के भयो त ?जनता समाजवादी पार्टी नेपाललेसरकारलाई दिएको समर्थन फिर्ता लिने संकेतगरेको छ। पार्टी केन्द्रीय समितिको बैठकले सरकार पूर्णत: असफल रहेको निष्कर्ष निकाल्दै सरकारलाई दिएको समर्थन बारे पुनः विचार गर्ने निर्णय गरेको हो। पार्टीले त्यसबारे आवश्यक निर्णय लिने संसदीय दललाई निर्देशन गरेको छ ।oooगण्डकी प्रदेशका माओवादी सांसदले बजेट वितरणमा असन्तुष्टि जनाउँदै सरकारले ल्याएको आगामी आर्थिक वर्षको वार्षिक विकास कार्यक्रम पुस्तिकासंसद्को रोष्ट्रममै च्यातेका छन्। पूर्व भौतिकमन्त्रीसमेत रहेका सांसद रेशमबहादुर जुग्जालीले सोमबारको प्रदेश सभाको बैठकको मन्त्रालयगत छलफलमा भाग लिने क्रममा पुस्तिका च्यातेका हुन् ।oooअख्तियार दुरुपयोग अनुसन्धान आयोगले प्रदेश अस्पताल सुर्खेतका लेखा अधिकृतसमेत तीनजना विरुद्ध आजविशेष अदालतमा मुद्दा दायरगरेको छ । अस्पतालको बिलिङ काउन्टरमा उठेको रकम बैङ्क दाखिला नगरी अनधिकृत रुपमा हिनामिना गरेको अभियोगमा आयोगले प्रदेश अस्पताल सुर्खेतका लेखा अधिकृत शङ्करप्रसाद सुवेदी, करारमा कार्यरत तृप्ती शाही ठकुरी भन्ने तृप्ती शाहीविरुद्ध रु २५ लाख ६७ हजार ५२६ बराबरको बिगो माग दाबी गरिएको छ ।oooसिरियाको राजधानी दमास्कसमा आइतबारको प्रार्थनाको समयमा एकआत्मघाती बम विस्फोट हुँदा १९ जनाको मृत्युभएको छ । साथै दर्जनौं घाइते भएको सुरक्षा स्रोत र अनुगमन समूहले जनाएको छ । सिरियाली स्वास्थ्य अधिकारीहरूले ५३ जना घाइते भएको बताएका छन् ।oooदस खेलाडीमा सीमित रियल म्याड्रिडले सोमबार क्लब वर्ल्डकपमा मेक्सिकोकोपाचुकालाई ३–१ ले पराजित गरेकोछ र यस नतिजासँगै टिम नकआउट चरणतर्फ अग्रसर भएको छ । समूह ‘ए’ मा यो जितपछि रियलको चार अंक भएको छ र शीर्षमा छ ।"
प्रधानमन्त्री र अर्थमन्त्रीलाई देउवाको फोन- ‘टेक एण्ड पे’को व्यवस्था नहटाए बजेट पारित हुँदैन,"काठमाडौँ — कांग्रेसले बजेटमा समावेश गरिएको ‘टेक एण्ड पे’ को व्यवस्था हटाउनुपर्ने अडान राखेको छ । कांग्रेस सभापति शेरबहादुर देउवाले प्रतिनिधिसभाको आफ्नै कार्यकक्षबाट प्रधानमन्त्री केपी शर्मा ओली र अर्थमन्त्री विष्णु पौडललाई टेलिफोन गरेर उक्त व्यवस्था हटाउन माग गरेका हुन्।‘पार्टीका साथीहरू मानिरहनु भएको छैन। ‘टेक एण्ड पे’ नहटाउँदा अप्ठ्यारो पर्ने भो, यसलाई हटाएर मात्रै बजेट पारित गरौँ भन्नेनै सभापतिज्यूको भनाइ हो,’ देउवाको भनाइ उद्धृत गर्दै पार्टीका पदाधिकारी समेत रहेका एक सांसदले भने, ‘अहिले यही विषयमा छलफल गर्न प्रधानमन्त्रीसँग छुट्टै छलफल समेत छ।’उनका अनुसार प्रधानमन्त्री ओलीसँग देउवा आफैँ बैठकमा सहभागी भएर ‘टेक एन्ड पे’ को व्यवस्था हटाउन दबाव दिने भएका छन्। ऊर्जामन्त्री दीपक खडकाले संसद्‌मा बोल्दा पनि बजेटमा उक्त व्यवस्था संशोधन भएर आउने विश्वास आफूले राखेको बताएका थिए। कांग्रेसका सांसदहरूले निजी क्षेत्रलाई समाप्त पार्नका लागि यस्तो व्यवस्था बजेटमा राखिएको भन्दै विरोध गर्दै आएका छन्।बैंकहरूले ‘टेक एन्ड पे’ मा आधारित पीपीए भएका आयोजनामा लगानी नगर्ने भएकाले उनीहरूको लगानीको क्षेत्र साँघुरिनेछ । यसले जलविद्युत् क्षेत्रमा सुरक्षित लगानीको वातावरण खल्बलिनेछ । एक मेगावाट आयोजनामा २–३ वर्षसम्म १०० जनाले रोजगारी पाउँछन् भने निर्माणपछि १० जनाले दीर्घकालीन रोजगारी पाउँछन् ।‘टेक एन्ड पे’ ले आयोजना निर्माण रोकिने हुँदा ठूलो संख्यामा रोजगारी गुम्ने र बेरोजगारी बढ्ने सम्भावना छ । सरकारले १० वर्षमा २८,५०० मेगावाट विद्युत् उत्पादन गर्ने र भारतमा १०,००० मेगावाट निर्यात गर्ने महत्त्वाक्षी लक्ष्य पनि यसले प्रभावित पार्ने सम्भावना रहेको प्रवर्द्धकहरू बताउँछन् ।सरकारले बजेटमा राखेको यस्तो व्यवस्थाको व्यवसायीहरूले भने विरोध गर्दै आएका छन्। ‘टेक एन्ड पे’लाई ‘टेक अर पे’ बनाउनुपर्ने माग गरिररहेका छन्।"
आधारभूत अस्पताल साउनदेखि सञ्चालनमा ल्याउने स्वास्थ्यमन्त्री पौडेलको प्रतिबद्धता,"काठमाडौँ — स्वास्थ्य तथा जनसंख्यामन्त्री प्रदीप पौडेलले साउनदेखि निर्माण सम्पन्न आधारभूत अस्पताल सञ्चालनमा ल्याउने प्रतिबद्धता व्यक्त गरेका छन् ।विनियोजन विधेयक २०८२ अन्तर्गत स्वास्थ्य तथा जनसंख्यासँग सम्बन्धित विनियोजित शीर्षकहरू माथि उठेका सवालहरूको जवाफ दिँदै मन्त्री पौडेलले निर्माण सम्पन्न भएका आधारभूत अस्पतालको तीनै तहको सहकार्यमा संघीय सरकारबाट चिकित्सकसहित औजार उपकरण उपलब्ध गराई साउन १ गतेदेखि सञ्चालनमा ल्याइने बताए ।मन्त्री पौडेलका अनुसार साउन १ गतेदेखि निर्माण सम्पन्न करिब ७० आधारभूत अस्पताल सञ्चालनमा ल्याइनेछन् । उनले भने, 'निर्माणाधीन आधारभूत अस्पतालको सम्पन्नता र निर्माण सुरु नभएका स्थानीय तहमा सुरुआत गर्न रणनैतिक स्थानको म्यापिङ्ग गर्ने कार्य भइरहेको छ । आधारभूत अस्पताल सञ्चालन मापदण्ड २०८१ स्वीकृत गरी लागू गरिएको छ । सोही बमोजिम कार्यान्वयनका लागि बजेट रु एक अर्ब विनियोजन गरिएको छ ।'मन्त्री पौडेलले मन्त्रालयले आगामी आर्थिक वर्षको बजेटबाट नै व्यवस्थापन गर्नेगरी क्रमशः ५ वर्षभित्रमा १२ हजार स्वास्थ्य जनशक्ति थप गर्न हरेक वर्ष दुई हजार ५०० जनशक्ति बढाउने गरी तयारी सुरुआत गरिएको बताए । 'दशकौँसम्म हुन नसकेको स्वास्थ्य क्षेत्रको संगठन तथा व्यवस्थापन सर्वेक्षण (ओएनएम) को थालनी गरेका छौँ । यस वर्ष थप हुने दुई हजार ५०० जनशक्तिको ओएनएम प्रकृया पूरा गरी मन्त्रिपरिषद्मा पेश गर्ने गरी अन्तिम चरणमा रहेको छ,' उनले भने ।स्वास्थ्य बीमाको कोष अभिवृद्धिका लागि ऐनमा नै व्यवस्था भए बमोजिम सरकारी तलब तथा सुविधा लिने सम्पूर्ण र संगठित क्षेत्रलाई समेत आबद्धता गराउने प्रकृया अगाडि बढाइसकेको मन्त्री पौडेलले बताए । 'स्वास्थ्य बीमा व्यवस्थित गर्न बीमा कार्यक्रमको बजेट चालू आवको तुलनामा केही वृद्धि गरेका छौं । स्वास्थ्य बीमाको शोधभर्नालाई थप व्यवस्थित बनाई हालसम्मको दायित्व फरफारक गर्न १८० स्वास्थ्य अधिकृत नियुक्ति गर्ने गरी अगाडि बढेका छौँ,' उनले भने‍ ।बीमा नियमावली बमोजिम थप सुविधा दिने व्यवस्था, संघीय अस्पतालहरूमा अत्याधुनिक औजार उपकरण एमआरआई, सिटिस्क्यान, मोडुलर शल्यक्रियाका औजार उपकरणहरूको व्यवस्था गरिएको मन्त्री पौडेलले बताए ।विशिष्टकृत सेवा प्रवाह गर्ने चिकित्सक तथा स्वास्थ्यकर्मीहरूलाई देशभित्रै टिकाइराख्न उत्प्रेरणाका प्याकेजको तयारी भइरहेको उनले बताए । निजी क्षेत्रमा चिकित्सक, नर्स तथा स्वास्थ्यकर्मीको वेतनमान सरकारीस्तरको निर्धारणमा कडाइका साथ लागू गरेको मन्त्री पौडेलले बताए ।विपन्न नागरिकको निःशुल्क जलन उपचारको शोधभर्नाका लागि १० करोड विनियोजन गरिएको उल्लेख गर्दै मन्त्री पौडेलले अब आर्थिक अभावका कारण जलनको उपचार नपाएर मर्नुपर्ने अवस्थाको अन्त्यका लागि पर्याप्त व्यवस्था गरिएको बताए ।उनले छलफलमा उठेका प्रश्नको जवाफ दिँदै सातै प्रदेशमा बालबालिकामा हुने मधुमेह रोगको उपचार निःशुल्क गर्ने तयारी भइरहेको बताए । स्वास्थ्य मन्त्रालय उपचारमुखी सेवामा मात्र होइन, नागरिकलाई रोग लाग्न नै नदिन रोकथाममुखी र प्रवर्द्धनात्मक स्वास्थ्य कार्यक्रम तथा योजनामा समेत सन्तुलित लगानी गर्न प्रतिबद्ध रहेको उनको भनाइ थियो ।"
सबै एयरपोर्ट सञ्चालन र नयाँ निर्माणका माग पूरा गर्न ५० अर्ब बजेट चाहिन्छ : मन्त्री पाण्डे,"काठमाडौँ — संस्कृति, पर्यटन तथा नागरिक उड्डयनमन्त्री बद्री पाण्डेले निर्माण भएका विमानस्थल सञ्चालन गर्न तथा नयाँ विमानस्थलसम्बन्धी माग पूरा गर्न ५० अर्ब रुपैयाँ बजेट आवश्यक पर्ने बताएका छन् ।मन्त्रालयको विनियोजनमाथि छलफलका क्रममा सांसदले उठाएका प्रश्नको प्रतिनिधिसभाको सोमबारको बैठकमा जवाफ दिने क्रममा मन्त्री पाण्डेले बजेट र मागबीच ठूलो अन्तर रहेको बताएका हुन् ।स्रोतको सीमितताका कारण धेरै योजना समेट्न नसकिएको मन्त्री पाण्डेको भनाइ थियो । मन्त्रालयले निर्माण गरेको बजेट तोकिएको सिलिङभित्रै सीमित राखिएको उनले बताए । मन्त्रालयअन्तर्गत निर्माणाधीन सबै योजनालाई अधुरो नराख्ने गरी बजेट विनियोजन गरिएको उनको भनाइ थियो ।मन्त्री पाण्डेले नेपाल वायुसेवा निगमको सेवालाई प्रभावकारी बनाउनको लागि नीतिगत सुधारका काम भइरहेको जानकारी दिए । ‘बजेट निर्माण प्रक्रिया सुरु हुँदै गर्दा अर्थ मन्त्रालयले तोकेको सिलिङबाट बजेट बनाउँदाखेरी जम्मा २५/३० करोडको आकार थियो । अर्थ मन्त्रालयको निर्देशन, अर्थ मन्त्रालयको नीति र मापदण्ड पाएकै थियौँ । तीन करोडभन्दा साना योजना बनाउन नमिल्ने मापदण्ड थियो । जसले गर्दा हामीले आठ/दश वटा कार्यक्रम बनाउन मिल्ने मात्रै हाम्रो सामर्थ्य थियो,' पाण्डेले भने, 'मन्त्रालयअन्तर्गत तीन करोडभन्दा कम लागतका योजनासमेत परेका छन् । हामीले क्रमागत योजना कहिँ पनि छुटाएका छैनौँ । तिनलाई अधुरो नराख्नेगरी बजेट विनियोजन गरेका छौँ । बजेट निर्माणका क्रममा सीमित स्रोत र साधन तथा पपर्यटकीय क्षेत्रको सुधारका लागि बजेट विनियोजन गरिएको छ ।'निर्माण भएका विमानस्थल सञ्चालन र नयाँ निर्माणका लागि ठूलो रकम लाग्ने गरी माग भइरहेको पाण्डेको भनाइ थियो । 'उड्डयन क्षेत्रको कुरा गर्ने हो भने सबै एयरपोर्ट र बन्नुपर्ने नयाँ एयरपोर्टका मागहरु सम्बोधन गर्ने हो भने हामीलाई ५० अर्बभन्दा बढी बजेट चाहिन्छ । त्यसकारण स्रोतको सीमितताका कारण बजेट बनाउने काम चुनौतीपूर्ण थियो,’ मन्त्री पाण्डेले भने ।बजेट माग्ने र दिने नभई सबैको सहभागितामा योजना बनाउने परिपाटी स्थापित गर्नुपर्ने मन्त्री पाण्डेको भनाइ थियो । उनले भने, 'हामीले अहिले निकै सकसपूर्ण रुपमा बजेट बनाएका छौं । हामीले कोहीले बजेट माग्‍ने र कसैले दिनजस्तो प्रवृत्ति देखिएको छ । यो प्रवृत्ति अन्त्य गर्दै योजना निर्माणमा सबै क्षेत्र र समुदायको सहभागिता र प्राथमिकीकरण गर्दै बजेट विनियोजन गर्ने परिपाटी रोज्‍नुपर्ने म ठान्दछु ।'"
एमालेमा उकुसमुकुसबीच भण्डारीको पुनरागमन तयारी,"काठमाडौँ — पूर्वराष्ट्रपति विद्यादेवी भण्डारीले पार्टीको संगठित सदस्यता नवीकरण गरी राजनीतिक सक्रियता बढाएपछि एमालेमा यसबारे विभिन्न कोणबाट व्याख्या र बहस सुरु भएको छ । कतिपयले उनको सक्रियतालाई एमाले अध्यक्ष केपी शर्मा ओलीको प्रतिस्पर्धीका रूपमा अर्थ्याएका छन् भने कतिपयले वाम एकताको अभ्यासको नयाँ प्रस्थानबिन्दुका रूपमा बताएका छन् ।दुई पटक राष्ट्रपति भइसकेकी भण्डारी र दुई कार्यकाल अध्यक्ष भइसकेका ओली एमालेको भावी नेतृत्वका लागि आकांक्षी देखिएपछि दुईबीच प्रतिस्पर्धा सतहमा देखिन थालेको हो । यसबीचमा ओलीले सार्वजनिक मञ्चबाटै भण्डारीको नाम नलिई ‘महाधिवेशन घोषणा नै नभई फलाना आउने रे’ भन्दै कटाक्ष गरेका थिए । भण्डारीले ‘आफू देशभित्र घुमफिर गर्न एमालेका कमिटी र नेताहरूसँग अनुमति लिइरहन नपर्ने’ भन्दै प्रतिवाद गरेकी थिइन् ।उनीहरूको अभिव्यक्तिले एमाले तरंगित भइरहेका बेला दुवै नेताबीच संवाद भएको छ । प्रधानमन्त्री निवास बालुवाटारमा गत मंगलबार राति दुई नेताबीच करिब दुई घण्टा भेटवार्ता भएको हो । स्रोतका अनुसार भण्डारीले आफू सक्रिय राजनीतिमा आउने स्पष्ट संकेत ओलीलाई दिएकी थिइन् । त्यसबारे ओलीले स्पष्ट जवाफ नदिई ‘पार्टी र नेतृत्वप्रति चौतर्फी घेराबन्दी’ भएको भन्दै प्रतिवाद गर्न आवश्यक भएको बताएका थिए । यसअघि गत पुसमा भण्डारी निवास बूढानीलकण्ठमा दुई नेताबीच कुराकानी भएको थियो ।भण्डारीको राजनीतिक सक्रियता बढेपछि दुवैबीच आगामी ‘सहकार्य’ का लागि संवादको ढोका खुलेको एमाले नेताहरूको बुझाइ छ । ‘सके सहमतिमा भएन भने नेतृत्व लिन प्रतिस्पर्धा गर्ने मनस्थितिमा पूर्वराष्ट्रपति पुगेको जानकारी पाएका छौं,’ पार्टीभित्र भण्डारी पक्षधर एक नेताले भने, ‘अहिले अध्यक्ष ओलीसँग भएको संवाद त्यसकै लागि हो ।’यस्तै, मदन भण्डारी फाउन्डेसनले असार १४ मा आयोजना गर्ने पूर्वमहासचिव मदन भण्डारीको जन्मजयन्तीमा पूर्वराष्ट्रपति एवं मदनपत्नी भण्डारीले प्रमुख अतिथिका रूपमा सम्बोधन गर्ने तयारी छ । यसअघि प्रधानमन्त्री ओली प्रमुख अतिथि हुने गरे पनि यसपटक उक्त समयमा उनी स्पेन भ्रमणमा जाने कार्यतालिका छ । भण्डारीले उक्त कार्यक्रममा आफू सक्रिय राजनीतिमा आउने घोषणा तयारी गरेको उनीनिकट नेताहरूको दाबी छ ।देशभित्र मात्र होइन, विदेशमा पनि भण्डारीले एमाले नेताको हैसियतले सम्बन्ध विस्तार गर्न थालेपछि ओली झस्किएका हुन् । जेठको दोस्रो साता चीन भ्रमण गर्दा भण्डारी एमाले नेताकै रूपमा प्रस्तुत भएकी थिइन् । भण्डारीको राजनीतिक सक्रियतामा एमालेकै नेताहरूको हात रहेको ओलीको बुझाइ छ । त्यसैले उनले सार्वजनिक कार्यक्रममा पार्टीभित्र गुटबन्दी बढ्दै गएको भन्न थालेका छन् ।अर्कोतर्फ भण्डारीले पोखरा, विराटनगर, भैरहवालगायत सहरको भ्रमणका क्रममा नेता तथा कार्यकर्तासँग व्यापक छलफल गरेकी छन् । उनलाई सक्रिय राजनीतिमा आउन सुझाव सल्लाह दिँदै आएका नेताहरूले पार्टीको पदाधिकारीमा ७० वर्षे उमेर हद लागू गर्नुपर्ने वा कार्यकारी पदमा दुई कार्यकालभन्दा बढी बस्न नहुने प्रावधानमा लबिइङ गर्दै आएका छन् ।यी दुवै प्रावधान लागू भए ओली अध्यक्ष बन्न पाउने छैनन् । दुई कार्यकाल अध्यक्ष भइसकेका उनी ७० वर्ष पनि कटिसकेका छन् । २०१८ सालमा जन्मिएकी भण्डारी भने ६४ वर्ष मात्र पुगेकी छन् । उमेर हद र दुई कार्यकाल लागू गर्नुपर्ने पक्षमा वरिष्ठ उपाध्यक्ष ईश्वर पोखरेल, उपाध्यक्षहरू युवराज ज्ञवाली, अष्टलक्ष्मी शाक्य, सुरेन्द्र पाण्डेलगायत पदाधिकारी छन् ।महासचिव शंकर पोखरेल, उपमहासचिव प्रदीप ज्ञवाली, विष्णु रिमालचाहिँ कार्यकाल र उमेर हदभन्दा विचार र नेतृत्वको आवश्यकता महत्त्वपूर्ण हुने भन्दै दुवै प्रावधान लागू गर्न नहुने पक्षमा छन् । अन्य पदाधिकारी यसबारे खुलेका छैनन् ।एमाले वरिष्ठ उपाध्यक्ष पोखरेलले विशेष अवस्थामा बाहेक कार्यकारी पदमा दुई कार्यकालभन्दा बढी हुन नहुने बताए । ‘तर सामान्य अवस्थामा दुई पटकभन्दा बेसी एउटै पदमा रहिरहँदाखेरि धेरैखालका समस्या हुन सक्छन् । यो पार्टी जीवनको लोकतान्त्रीकरणको अभियानमा पनि जोडिएको छ,’ उनले भने ।एमाले उपाध्यक्ष ज्ञवालीले हाल उमेर हद प्रावधान निलम्बन भए पनि विधान महाधिवेशनमा बहसको विषय भएको बताए । ‘म ७० वर्ष पुगिसकें, छोडिदिन्छु भन्छु । यो उमेरका अरूले पनि बाटो खुला गरिदिनुपर्छ,’ उनले भने, ‘आगामी विधान महाधिवेशनमा बहसको विषय बन्नेछ ।’एकीकृत समाजवादीबाट एमालेमा आएका मुकुन्द न्यौपानेलगायत नेताहरूको हकमा उमेर हद निलम्बन गरेको उल्लेख गर्दै वरिष्ठ उपाध्यक्ष पोखरेलले यो बहसको विषय भइसकेको बताए ।‘दसौं महाधिवेशनले पारित गरेको विधानमा अहिले पनि उमेर हदको कुरा उल्लेख छ । त्यसलाई व्यावहारिकताका हिसाबले स्थगित गरियो,’ उनले भने, ‘यो अनुमोदनका लागि अब विधान अधिवेशनमा जान्छ । त्यो अधिवेशनले उमेर हद राख्ने कि नराख्ने निर्णय गर्छ ।’अध्यक्ष ओलीले भने गत २५ जेठमा अनेरास्ववियुको महाधिवेशनमा ७० वर्षे उमेर हद फेल खाइसकेको बताएका छन् । ‘७० वर्षे उमेर हदको विषय फेल खाइसक्यो । अहिले म ७४ चल्दै छु, ७० मा रिटायर्ड हुने भन्ने कुरा फेल खाएन ? ४ वर्ष घटाउन भएन क्यारे उमेर ?,’ ओलीले भने, ‘स्वास्थ्यले साथ दिन्छ, दिँदैन, कार्यक्षमता हुन्छ कि हुँदैन, मुख्य कुरा हो ।’एमालेको २०६५ मा बुटवलमा भएको आठौं महाधिवेशनमा एउटै कार्यकारी पदमा दुई पटकभन्दा बढी निर्वाचित हुन नपाउने व्यवस्था गरेको थियो भने २०७१ मा काठमाडौंमा भएको नवौं महाधिवेशनले ७० वर्षे प्रावधान ल्याएको थियो । २०७८ असोजमा ललितपुरको गोदावरीमा भएको एमालेको पहिलो विधान महाधिवेशनले ७० वर्ष उमेर हदलाई पारित गरेको थियो । २०८० जेठमा बसेको एमाले सचिवालय बैठकले पार्टीको कार्यकारी नेतृत्वमा निर्वाचित वा मनोनीत हुन चाहिने ७० वर्षे उमेर हद हटाएको थियो ।उपमहासचिव प्रदीप ज्ञवालीले अहिले नै पूर्वराष्ट्रपति भण्डारीलाई भावी नेतृत्वका रूपमा अघि सार्नु सान्दर्भिक नभएको बताए । ‘अहिले नै केही साथीले यसबारे चर्चा (भण्डारीलाई नेतृत्वका रूपमा अघि सार्ने कुरा) गरेको सुनिन्छ । यो चर्चा असान्दर्भिक छ,’ उनले भने, ‘महाधिवेशनको मिति तोकिएको छैन । अहिले नै नेतृत्वमा को आउने, को नआउने बहसले आन्दोलनमा भ्रम सिर्जना गर्छ ।’पार्टीको आगामी ११ औं महाधिवेशनमा ओलीलाई चुनौती दिने नेता भण्डारी नै भएको राजनीतिक विश्लेषकको भनाइ छ । राजनीतिशास्त्रका प्राध्यापक कृष्ण पोखरेलले एमालेमा ओलीसँग आमनेसामने गर्न सक्ने भण्डारी मात्र रहेको बताए । ‘एउटा, उनीसँग मदन भण्डारीको लिगेसी छ । दोस्रो, उनी राष्ट्रपति भएका बेला ठूलो राष्ट्रिय/अन्तर्राष्ट्रिय सम्पर्क विकास भएको छ,’ उनी भन्छन्, ‘भण्डारीलाई उमेरले पनि साथ दिएको छ । एमालेमा ओलीका कारणले उकुसमुकुस छ, त्यसलाई चुनौती दिने पात्रका रूपमा भण्डारी छिन् ।’भण्डारीको राष्ट्र्रपति कार्यकाल–पहिलो : १२ कात्तिक २०७२ देखि २९ फागुन २०७४–दोस्रो : ३० फागुन २०७४ देखि २९ फागुन २०७९अवकाशपछि राजनीतिक सक्रियता–२४ जेठ २०८२ : झापाको एक विद्यालयमा एमालेको ब्यानरमा प्रमुख अतिथि–२३ जेठ २०८२ : उपमेयर/उपाध्यक्षहरूको राष्ट्रिय भेला विराटनगरमा प्रमुख अतिथि–१०–१९ जेठ २०८२ : एमाले वरिष्ठ नेताको हैसियतमा १० दिने चीन भ्रमण–१४ चैत २०८१ : लुम्बिनीमा धार्मिक भ्रमण, एमाले नेता तथा कार्यकर्ता भेटघाट–५ फागुन २०८१ : एमाले नेताको हैसियतले थाइल्यान्ड भ्रमण–१४ माघ २०८१ : कोशीका विभिन्न जिल्लामा राजनीतिक भेटघाट–१४ असार २०८१ : काभ्रेमा मदन भण्डारी फाउन्डेसनको कार्यक्रममा सम्बोधन–१६ जेठ २०८१ : एमाले जनसंगठनको भेलामा प्रमुख अतिथि"
इजरायलबाट नेपाली डाक्टरको उद्धार,"काठमाडौँ — इजरालयमा छोटो समयको लागि अध्ययन गर्न पुगेका कर्णाली स्वास्थ्य विज्ञान प्रतिष्ठानका डिन डा. प्रेनित पोखरेललाई सोमबार उद्धार गरिएको छ ।इजरायल र इजिप्टस्थित नेपाली दूतावासको समन्वयमा डा. पोखरेललाई उद्धार गरी इजिप्ट ल्याइएको हो । उनलाई लिन इजिप्टका लागि नेपाली राजदूत सुशीलकुमार लम्साल इजरायल र इजिप्टको इलात–तावा नाकामा पुगेका थिए । यो नाका इजिप्टको राजधानी कायरोबाट करिब ४२० किमी टाढा छ ।उनलाई इजिप्टको सर्म अलि शेख सहरस्थित सर्म अलि शेख अन्तर्राष्ट्रिय विमानस्थलबाट मंगलबार काठमाडौं पठाइने भएको छ ।‘म बिहान ७:३० बजे तेलअभिभबाट बसबाट यात्रा गरेको हो । इजिप्टको बोर्डरमा आउन ५ घण्टा लाग्यो । बोर्डर पार गर्न एक घण्टा लाग्यो । मलाई इजिप्टको सीमा पार गर्न समस्या भएन । दूतावासको समन्वयले सहजै एक्जिट र प्रवेश पाइयो,’ डा. पोखरेलले कान्तिपुरलाई भने,‘मलाई कुनै असहज भएन ।’उनले उद्धारको लागि भूमिका खेल्ने इजरायल र इजिप्टस्थित नेपाली दूतावासलाई धन्यवाद दिएका छन् ।इजिप्टका नेपाली राजदूत लम्सालले यो उद्धारबाट सिकाइ भएको बताए । ‘यो पहिलो उद्धार हो । यसले हामीलाई इजरायलबाट आउने नेपालीलाई उद्धारमा सहजीकरण गर्न सक्ने बाटो खुलेको छ,’ राजदूत लम्सालले भने,‘जो नेपाली उद्धार चाहनुहुन्छ, हामीलाई पूर्वजानकारी हुनुपर्छ ।’"
राष्ट्रपति पौडेलसमक्ष राजदूतहरूद्वारा ओहोदाको प्रमाणपत्र पेश,"काठमाडौँ — राष्ट्रपति रामचन्द्र पौडेलसमक्ष नेपालका लागि नवनियुक्त राजदूतहरूले राष्ट्रपति भवनमा आज आयोजित छुट्टाछुट्टै विशेष समारोहमा आ–आफ्नो ओहोदाको प्रमाणपत्र पेश गरेका छन्।समारोहमा जनगणतन्त्र बङ्गलादेशका आवासीय राजदूत मो शाफिकुर रहमान, गणतन्त्र दक्षिण अफ्रिकाका गैरआवासीय राजदूत अनिल सूकलाल, गणतन्त्र एङ्गोलाका गैरआवासीय राजदूत क्लेमेन्टे पेड्रो फ्रान्सिस्को कामेन्ह र गणतन्त्र अर्जेन्टिनाका गैरआवासीय राजदूत मारिनो अगुस्टिनले आ–आफ्नो ओहोदाको प्रमाणपत्र पेश गरेका हुन्।उक्त समारोहमा नेपाल सरकारका उच्च पदस्थ अधिकारीहरू समेतको उपस्थिति रहेको थियो । नवनियुक्त राजदूतहरूलाई काठमाडौँस्थित होटल डुसिट प्रिन्सेसदेखि राष्ट्रपति भवनसम्म रिसल्लासहितको बग्गीमा सवार गराइएको राष्ट्रपतिको कार्यालयका प्रवक्ता शैलजा रेग्मी भट्टराईले जानकारी दिए।"
युवाहरू भ्रमित भएमा परिवर्तन र अग्रगमनले गति लिँदैन : प्रधानमन्त्री ओली,"लतिलपुर — प्रधानमन्त्री एवं नेकपा एमालेका अध्यक्ष केपी शर्मा ओलीले युवाहरू भ्रमित भएमा परिवर्तन र अग्रगमनको गति सुस्त हुने बताएका छन्। राष्ट्रिय युवा सङ्घ नेपालको केन्द्रीय कमिटीको दोस्रो पूर्ण बैठकलाई आज सम्बोधन गर्दै प्रधानमन्त्री ओलीले युवाहरुले व्यक्तिको नभई सही विचार र नेतृत्वको पक्षपोषणमा लाग्नुपर्नेमा जोड दिए।'अहिले युवा संघको काँधमा असाधारण जिम्मेवारी रहेको छ। आगामी स्थानीय तहको निर्वाचनसम्म यस कमिटीको नेतृत्व रहन्छ। संघको नेतृत्वले आफ्नो कार्यकालका लागि सिङ्गो योजना बनाओस् । नयाँ इतिहास कायम राखोस् । असाधारण सक्रियताका साथ काम गरोस्,' अध्यक्ष ओलीले भने, 'यसले सामाजिक न्याय, राष्ट्रिय हित, रक्षा, सुशासन र वैज्ञानिक दृष्टिकोणजस्ता एमालेका नीतिप्रतिको प्रतिबद्ध सङ्गठनका रुपमा उभ्याओस् । वैचारिक हिसाबले स्पष्ट र साङ्गठनिक हिसाबले सुदृढ तथा आवश्यकता परेका बेला देश र पार्टीका पक्षमा जुझारुरुपमा आन्दोलन गर्न सक्ने योजना होस् । विपक्षीहरूले फैलाएका भ्रमपूर्ण प्रचारको खण्डन गरोस् । सही बाटोका पछि लागोस् । व्यक्तिका पछि होइन ।'अध्यक्ष ओलीले सही ढंगले नेतृत्व गर्न सक्ने व्यक्तिप्रति युवाहरू असहिष्णु हुनुहुँदैन भन्दै इनोभेटिभ तरिकाले गर्ने खोजका कामहरू विश्वमा युवाहरूले नै गरेकाले आफ्नो क्षेत्रमा दक्षता हासिल र नयाँ उपलब्धि हासिल गर्न अग्रसर हुन आह्वान गरे।'युवाहरू सही बाटोमा अघि बढेमा देश सही बाटोमा अघि बढ्छ । युवाहरूलाई भ्रममा पार्न वा शिथिल पार्ने काम भएमा परिवर्तन र अग्रगमन सुुस्त गतिमा अगाडि बढ्न पुग्छन् । युवाहरूलाई उद्यमशीलतातर्फ कसरी अगाडि बढाउने भन्नेमा हामी लाग्नुपर्छ,' उनले भने, 'उही नेता कहिले कहिले आवश्यकताले दोहोरिन्छ । कहिले एक पटकमै उसको परीक्षणबाट असफल हुन्छ । हामीले पार्टीमा ठिक नेतृत्व नपाउँदा आन्दोलन रुमलियो । जनताको बहुदलीय जनवाद (जबज) पारित भएपछि पनि तत्काल सही नेतृत्व पाएनौँ । जब सही नेतृत्व पायौँ, त्यसपछि पार्टीलाई सुस्पष्ट र मजबुद बनाएर अघि बढ्यौँ ।'"
सांसद सिंहलाई कानुनमन्त्री चौरसियाको चुनौती : मेरो विरुद्धमा प्रमाण भए पेस गरे हुन्छ,"काठमाडौँ — कानुन, न्याय तथा संसदीय मामिलामन्त्री अजयकुमार चौरसियाले आफूले न्यायाधीशहरूलाई फोन गरेको भनी सांसद अमरेशकुमार सिंहले आरोप लगाएकोमा आपत्ति जनाएका छन् । त्यसरी फोन गरेको प्रमाण भए पेस गर्न पनि मन्त्री चौरसियाले चुनौती दिएका छन् ।कानुन मन्त्रालयको आगामी आर्थिक वर्षको विनियोजनमाथिको छलफलका क्रममा सांसदले उठाएका प्रश्नको प्रतिनिधिसभाको सोमबारको बैठकमा जवाफ दिँदै मन्त्री चौरसियाले सांसद सिंहलाई प्रमाण पेस गर्न चुनौती दिएका हुन् ।सांसद सिंहको न्याय क्षेत्रका व्यक्तिहरूसँग कसरी सम्पर्क हुन गयो भन्नेबारेमा पनि अनुसन्धान हुनुपर्ने मन्त्री चौरसियाको भनाइ थियो । 'माननीय सांसदले हेक्का राख्नुपर्छ कुनै आरोप लगाउँदा कहाँ त्यस्तो प्रमाण उहाँले पाउनुभयो ? मेरो विरुद्धमा कुनै प्रमाण छ भने उहाँले पेस गरे हुन्छ । मेरोमात्रै कल डिटेल होइन उहाँको कसरी सम्पर्क भयो न्याय क्षेत्रको व्यक्तित्वसँग ? उहाँको पनि कल डिटेल चेक गर्न सकिन्छ,' मन्त्री चौरसियाले भने, 'यो निराधार र काल्पनिक असत्य कुराको आरोप लगाउनु हुँदैन संसद्भित्र । कुनै पनि सांसदले बोल्दै गर्दा त्यो कुरा सत्य हो कि होइन भन्ने कुराको विचार गर्नुपर्छ ।'संविधान र कानुनभन्दा बाहिर गएर न्यायाधीश नियुक्त नगरेको पनि मन्त्री चौरसियाको भनाइ थियो । 'संविधान र कानुनभन्दा बाहिर गएर न्यायाधीश नियुक्त नभएको जानकारी गराउन चाहन्छु । सांसदले भनेजस्तो पार्टीको सिन्डिकेट तथा दलीय प्रभाव पर्नेगरी नयायाधीश नियुक्ति भएको छैन,' उनको भनाइ थियो ।कानुनी परामर्शका लागि न्यायाधीशसँग कुरा गर्न पाइन्छ कि पाइँदैन भन्ने पनि मन्त्री चौरसियाले प्रश्न गरेका थिए । सांसद सिंहले असार ५ को प्रतिनिधिसभा बैठकमा मुद्दाका विषयलाई लिएर कानुन, न्याय तथा संसदीय मामिलामन्त्री चौरसियाले जिल्लादेखि सर्वोच्च अदालतका न्यायाधीशलाई फोन गर्ने गरेको आरोप लगाएका थिए । सिंहले भनेका थिए, 'नेता र न्यायाधीशको मोबाइलको कल डिटेल सार्वजनिक हुनुपर्छ । म सुन्दै आइरहेको छु कि कानुनमन्त्री बिहान-बिहानै कसैको मुद्दा छ भने, जिल्लामा छ भने एक नम्बर न्यायाधीशलाई फोन गर्नुहुन्छ, उच्चमा छ भने मुख्य न्यायाधीश र सर्वोच्चमा छ भने न्यायाधीशलाई फोन गर्नुहुन्छ ? म माग गर्न चाहन्छु कानुनमन्त्रीको कल डिटेल बाहिर आओस् कि न्यायाधीशलाई किन फोन गरेको हो ?'"
"आवश्यक रासायनिक मल मौज्दात छ, चिन्ता गर्नु पर्दैन : कृषिमन्त्री अधिकारी","काठमाडौँ — कृषि तथा पशुपन्छी विकासमन्त्री रामनाथ अधिकारीले किसानका लागि आवश्यक रासायनिक मल मौज्दातमा रहेकाले कुनै चिन्ता नलिन आग्रह गरेका छन् ।मन्त्रालयको विनियोजन विधेयकमाथिको छलफलका क्रममा सांसदले उठाएका प्रश्नको सोमबार जवाफ दिने क्रममा मन्त्री अधिकारीले गत वर्षको र यो वर्ष आयात हुने मलबाट माग पूरा हुने बताए ।मन्त्री अधिकारीका अनुसार चालु आर्थिक वर्षमा रासायनिक मल आयातका लागि बजेट विनियोजन भएपश्चात् हालसम्म तीन लाख ४५ हजार मेट्रिक टन मल आयात गरिएको, तीन लाख ९१ हजार मेट्रिक टन बिक्री वितरण भएको छ ।गत वर्ष समेतको गरी जम्मा ६४ हजार मेट्रिक टन रासायनिक मल मौज्दात रहेको मन्त्री अधिकारीले जानकारी दिए । 'यसैगरी थप एक लाख ४२ हजार मेट्रिक टन मल आयात हुने क्रममा रहेको र यही असार मसान्तसम्ममा आयात भइसक्ने अवस्था रहेको छ,' उनले भने, 'धान रोपाइँका लागि ६० हजार मेट्रिक टन युरिया र ७० हजार मेट्रिक टन डिएपी आवश्यक पर्नेमा मौज्दातमा रहेको मल र आयात हुने मलबाट माग पूरा हुने देखिन्छ ।'मन्त्री अधिकारीका अनुसार आगामी आवका लागि मल आयात गर्न २८ अर्ब ८२ करोड बजेट विनियोजन भएको छ । त्यसबाट ६ लाख मेट्रिक टन मल आयात हुनेछ । त्यसका लागि कार्ययोजना तयार गरिएको उनले जानकारी दिए । यसका लागि अर्थ मन्त्रालयबाट स्रोत सुनिश्चितता प्राप्त भई आगामी आर्थिक वर्षका लागि तीन लाख मेट्रिक टन मल आयातका लागि बोलपत्र आह्वान भइसकेको उनले जानकारी गराए ।दूधको मूल्य भुक्तानी सम्बन्धमा मन्त्री अधिकारीले गत वर्ष जेठ मसान्तसम्ममा दुग्ध किसानलाई भुक्तानी बाँकी रहेको करिब पाँच अर्ब ६८ करोडमध्येबाट रकम भुक्तानीपश्चात् हाल दुग्ध विकास संस्थानले करिब ९० करोड र निजी दुग्ध उद्योगले करिब तीन अर्ब रकम किसानलाई भुक्तानी दिन बाँकी रहेको बताए ।चालु आर्थिक वर्षको असोज महिनामा उखुखेती गर्ने किसानलाई गत असार महिनामा करिब एक अर्ब ४१ करोड रकम अनुदान प्रवाह गरिएको उनले बताए । चालु आर्थिक वर्षमा उखुको खरिद मूल्य ५ सय ८५ प्रतिक्विन्टल तोकिएको र नेपाल सरकारबाट अनुदानसम्बन्धी आवश्यक निर्णय भएपश्चात् अनुदान वितरण गरिने योजना रहेको उनले जानकारी दिए । आगामी आवमा उखुखेती गर्ने किसानहरूलाई प्रदान गरिने अनुदानका लागि दुई अर्ब विनियोजन गरिएको छ ।कृषि उद्यमी एवं युवाहरूमा उद्यमशीलता विकासमा सहयोग गर्न आगामी आर्थिक वर्षमा राष्ट्रिय कृषि आधुनिकीकरण कार्यक्रममार्फत कृषि तथा पशुपन्छी उद्यमशीलता कार्यक्रम सञ्चालनमा ल्याइएको बताउँदै जसबाट ६ सय ४६ वटा साना तथा मझौला कृषि उद्यमीहरूलाई सहयोग गर्ने योजना रहेको उनले बताए ।मन्त्री अधिकारीले किसान सूचीकरण सम्पन्न भएका स्थानीय तहहरूमा अनुदान वितरण व्यवस्थित हुन गइरहेको उनले बताए । उनले भने, 'किसान पहिचान, सूचीकरण र परिचयपत्रको वितरणपश्चात् नीतिगत व्यवस्थामार्फत किसान पेन्सनर भूमि बैङ्कसम्बन्धी कार्यक्रम कार्यान्वयन गर्न सकिनेछ ।' किसान सूचीकरण प्रणालीमा हालसम्म करिब २३ लाख २० हजार किसान परिवार सूचीकृत भइसकेको उनले जानकारी दिए ।मन्त्री अधिकारीले किसानहरूलाई सहुलियतपूर्ण कृषि कर्जाको उपलब्ध गराउन एवं कर्जा प्रवाहको प्रक्रिया सरलीकरणका लागि कृषि कर्जा प्रवाह गर्ने वित्तीय संस्थाहरूलाई आवश्यक निर्देशन दिन र नीतिगत सुधारका लागि नेपाल राष्ट्र बैंक र अर्थ मन्त्रालयसँग आवश्यक समन्वय र सहकार्य गरिएको छ ।अनुदान लिने र दिने दुवै पक्षलाई जवाफदेही बनाउने गरी मन्त्रालयबाट कृषि विधेयकमा आवश्यक कानुनी व्यवस्था गरिएको र कृषि अनुदानको दोहोरोपना रोक्न प्रदेश सरकार र स्थानीय तहहरूसँग आवश्यक समन्वय र सहकार्य गरिएको मन्त्री अधिकारीले जवाफ दिएका थिए ।"
संसदीय समितिबाट पारित भएको निजामती विधेयकको 'कुलिङ अफ पिरिय‍ड' परिवर्तन हुँदैन : मन्त्री गुप्ता,"काठमाडौँ — संघीय मामिला तथा सामान्य प्रशासनमन्त्री राजकुमार गुप्ताले प्रतिनिधिसभा अन्तर्गतको राज्यव्यवस्था तथा सुशासन समितिबाट सर्वसम्मतिले पारित भएको विधेयकमा कुनै पनि संशोधन नगरी संसद्‌बाट पारित गर्ने बताएका छन् ।मन्त्रालयको विनियोजन विधेयकमाथिको छलफलका क्रममा सांसदहरूले उठाएका प्रश्नको प्रतिनिधिसभाको सोमबारको बैठकमा जवाफ दिँदै मन्त्री गुप्ताले निजामती विधेयकमाथि अब कुनै पनि संशोधन नगरिने स्पष्ट पारेका हुन् ।'संघीय निजामती ऐन जुन राज्यव्यवस्था समितिबाट सर्वसम्मत रुपले सदनमा टेबुल भएको छ । यो संघीय निजामती ऐनमा कुलिङ अफ पिरिय‍ड हैन त्यसमा फूलस्टप र कमा पनि परिवर्तन हुँदैन,' उनले भने ।नेपाल सरकारका मुख्यसचिव र सचिवहरू नै उक्त विधेयकमा व्यवस्था गरिएको २ वर्षे कुलिङ अफ पिरियडको व्यवस्था हटाउनका लागि लबिइङ गरिरहेको अवस्थामा मन्त्री गुप्ताले उक्त प्रतिबद्धता जनाएका हुन् ।राज्यव्यवस्था समितिले कर्मचारीले अनिवार्य अवकाश वा राजीनामा दिएर सेवाबाट अवकाश लिएको २ वर्षसम्म कुनै पनि सरकारी सेवामा नियुक्ति नपाउने व्यवस्था राखेका छन् । उक्त व्यवस्थाको विरोधमा मुख्यसचिव र सचिवहरूले प्रधानमन्त्री केपी शर्मा ओली, दलका नेता र मन्त्रीहरूमार्फत दबाब दिइरहेका छन् ।"
सरकारलाई दिएको समर्थन फिर्ता लिने जसपा नेपालको संकेत,"काठमाडौँ — जनता समाजवादी पार्टी नेपालले सरकारलाई दिएको समर्थन फिर्ता लिने संकेत गरेको छ। पार्टी केन्द्रीय समितिको बैठकले सरकार पूर्णत: असफल रहेको निष्कर्ष निकाल्दै सरकारलाई दिएको समर्थन बारे पुनः विचार गर्ने निर्णय गरेको हो। पार्टीले त्यसबारे आवश्यक निर्णय लिने संसदीय दललाई निर्देशन गरेको छ।पार्टी अध्यक्ष उपेन्द्र यादवको अध्यक्षतमा असार ७ र ८ गते काठमाडौंमा बसेको केन्द्रीय समिति बैठकले त्यस्तो निर्णय लिएको पार्टी प्रवक्ता मनिषकुमार सुमनले बताए।केपी ओली नेतृत्वमा रहेको वर्तमान सरकार देशमा भ्रष्टाचार नियन्त्रण, सुशासनको प्रत्याभूती, संविधान संशोधन, आर्थिक अवस्थामा सुधार लगायतका कार्यहरूमा पूर्णतः असफल रहेको पार्टी बैठकको निष्कर्ष रहेको सुमनले जानकारी दिए। पार्टीद्वारा जारी प्रेस विज्ञप्तिमा भनिएको छ– ‘पार्टीद्वारा वर्तमान सरकारलाई विगतमा दिइएको समर्थन बारे पुनः विचार गरी निर्णय गर्न जसपा नेपाल संघीय संसदीय दललाई निर्देश गर्दछ।’जसपा नेपालले ओली सरकारलाई बाहिरबाट समर्थन गरेको छ । सरकरमा सहभागी भने छैन । जसपाको प्रतिनिधिसभामा ५ र राष्ट्रियसभामा ३ सांसद छन् । सरकारलाई समर्थन दिने निर्णय संसदीय दलबाट भएकाले थप निर्णय पनि त्यहीँबाट लिने गरी पार्टीले निर्देशन गरेको सुमनले बताए।"
काठमाडौं–तराई फास्ट ट्र्याकको काम ४१ प्रतिशत सकिएको छ : रक्षामन्त्री राई,"काठमाडौँ — रक्षामन्त्री मानवीर राईले नेपाली सेनाले कार्यान्वयन गरिरहेको काठमाडौं–तराई मधेस द्रुत मार्ग (फास्ट ट्र्याक)को प्रगति ४१ प्रतिशत पुगेको जानकारी दिएका छन् ।प्रतिनिधिसभाको सोमबारको बैठकमा मन्त्रालयको विनियोजन विधेयकमाथि सांसदले छलफलमा उठाएका प्रश्नको जवाफ दिँदै मन्त्री राईले उक्त जवाफ दिएका हुन् ।उपत्यका बाहेक तराईका जिल्लाहरूमा द्रुत मार्गका लागि जग्गा लिने प्रक्रिया सकिएको उल्लेख गर्दै मन्त्री राईले अबको केही महिनाभित्रै उल्लेख्य प्रगति हुने बताए । ‘काठमाडौं–तराई मधेस जाने फास्ट ट्र्याकको लगभग ४१ प्रतिशत काम सकिएको छ । सम्भवतः अबको केही महिनाभित्र त्यसको उल्लेख्य प्रगतिमा हामी पुग्नेछौँ । म के जानकारी गराउन चाहन्छु भने काठमाडौं बाहिरको तराईका सबै क्षेत्रको जमिनहरु लिने काम सबै सकिएको छ । यसका सबै प्रक्रियाहरू समाप्त भएको छ,' उनले भने, 'त्यसैले अब जमिनको बारेमा विवाद आउला भन्ने कुरा समाप्त भएको छ ।’ सरकारले २०७४ सालमा नेपाली सेनाको जिम्मा लगाएको द्रुत मार्ग ८ वर्षमा ४१ प्रतिशत मात्र प्रगति रहेको छ ।त्यस्तै, जलविद्युत निर्माण सेनाले नगर्ने तर जलविद्युतको सुरक्षा भने दिने मन्त्री राईले जानकारी दिए ।"
सहकारी क्षेत्रका समस्या समाधान गर्न प्रधानमन्त्रीको ध्यानाकर्षण,"काठमाडौँ — प्रधानमन्त्री अध्यक्ष केपी शर्मा ओलीसमक्ष राष्ट्रिय सहकारी महासंघले सहकारी क्षेत्रलाई नियमनका क्रममा संकुचन गर्न नहुने विषयमा आज ध्यानाकर्षण गराएको छ ।प्रधानमन्त्री निवास, बालुवाटारमा आज भएको भेटमा महासंघका अध्यक्ष ओमदेवी मल्लसहितको टोलीले नेपाल राष्ट्र बैंङ्क र सहकारी प्राधिकरणबाट जारी भएका निर्देशिका र मापदण्डमा स्रोत सङ्कलनको सीमाअन्तर्गत १० प्रतिशत निक्षेप र १५ प्रतिशत ऋणको व्यवस्था सन्तुलित नभएको, सदस्य भएको तीन महिनाभित्र कारोबार गर्न सकिने व्यवस्था हुनुपर्नेलगायत माग राखिएको छ ।नेकपा (एमाले)को केन्द्रीय सहकारी तथा गरिबी निवारण विभागका प्रमुख खगराज अधिकारी, पूर्वमन्त्री एवं महासङ्घका पूर्व अध्यक्ष केशव बडाल, भूमि व्यवस्था, सहकारी तथा गरिबी निवारण मन्त्रालयका सचिव केदारनाथ शर्मालगायत सहभागी छलफलमा प्रधानमन्त्री ओलीले सम्बन्धित क्षेत्रको सहज सञ्चालन र व्यवस्थापनका लागि कानुन, नीति र निर्देशिकाहरू ल्याइने भएकाले त्यस अनुसार प्रबन्ध गर्न सरकारले सहजीकरण गर्ने विश्वास दिलाए।सहकारीसम्बन्धी केही नेपाल ऐनलाई संशोधन गर्न ल्याइएको अध्यादेशलाई प्रतिस्थापन गर्न ल्याएको विधेयकका कतिपय प्रावधानलाई परिमार्जन गर्न सुझाव बुझाएको छ।"
कर्णाली प्रदेश अस्पतालका लेखा अधिकृतविरुद्ध भ्रष्टाचार मुद्दा दायर,"काठमाडौँ — अख्तियार दुरुपयोग अनुसन्धान आयोगले प्रदेश अस्पताल सुर्खेतका लेखा अधिकृतसमेत तीनजना विरुद्ध आज विशेष अदालतमा मुद्दा दायर गरेको छ ।अस्पतालको बिलिङ काउन्टरमा उठेको रकम बैङ्क दाखिला नगरी अनधिकृत रुपमा हिनामिना गरेको अभियोगमा आयोगले प्रदेश अस्पताल सुर्खेतका लेखा अधिकृत शङ्करप्रसाद सुवेदी, करारमा कार्यरत तृप्ती शाही ठकुरी भन्ने तृप्ती शाहीविरुद्ध रु २५ लाख ६७ हजार ५२६ बराबरको बिगो माग दाबी गरिएको छ ।यसैगरी, अस्पतालमा रहेको कुमारी बैङ्कका एक्स्टेन्सन काउन्टरको तत्कालीन इञ्चार्ज गोमा सिँजाली मगरविरुद्ध पनि समान बिगो माग दाबी गरिएको आयोगका प्रवक्ता राजेन्द्रकुमार पौडेलले जानकरी दिए।"
विकास र वातावरणलाई सँगसँगै लैजान सकेमात्र विकास दिगो हुन्छ : मन्त्री शाही,"काठमाडौँ — वन तथा वातावरणमन्त्री ऐनबहादुर शाहीले विकास र वातावरण संरक्षणलाई सँगसँगै लैजानुपर्ने बताएका छन् । उनले त्यसो हुनसके मात्र नेपालमा विकास दिगो हुन जाने बताए ।वन तथा वातावरण मन्त्रालयको विनियोजनमाथि सांसदहरूले उठाएको प्रश्नको जवाफ दिने क्रममा प्रतिनिधिसभाको सोमबारको बैठकमा मन्त्री शाहीले विकास र वातावरण संरक्षणको अभियान सँगसँगै लैजानुपर्ने बताएका हुन् ।सरकारले वातावरणीय स्वच्छता कायम गरिँदै हुने विकासलाई सधै प्रोत्साहन गर्ने नीति लिएको पनि उनले बताए । 'विकास र वातावरणलाई सँगसँगै लैजान सकेमात्र हाम्रो विकास दिगो हुन जान्छ । तसर्थ विकाससँग सम्बन्धित विभिन्न वातावरणीय अध्ययन प्रतिवेदनप्रति मन्त्रालय सजग छ,' उनले भने, 'वातावरणीय अध्ययन प्रतिवेदनको स्वीकृति प्रकृयालाई सरल बनाउन वातावरण संरक्षण नियमावलीमा संशोधन गर्न लागिएको छ ।'मन्त्री शाहीले वन र वातावरणसँग सम्बन्धित नीतिगत तथा कानुनी दस्तावेजलाई अझ जनमैत्री तथा कार्यान्वयन योग्य बनाउनका लागि सम्बन्धित ऐन तथा नियमलाई समय सापेक्ष संशोधन गरिने बताए । उनले भने, 'वातावरणीय अध्ययन प्रतिवेदनको स्वीकृति लगायत वातावरण संरक्षण ऐन, नियमावली तथा अन्य नीतिगत व्यवस्था अनुरुप गरिएका अध्ययन प्रतिवेदन कार्यान्वयनमा वन तथा वातावरण मन्त्रालयले सधै सहजीकरण गर्नेछ ।'नीति तथा कार्यक्रम तथा बजेट वक्तव्यमा उल्लेखित लक्ष्य हासिल गर्न चुरे संरक्षण, बनको दिगो व्यवस्थापन, मानव वन्यजन्तु द्वन्द्व व्यवस्थापन, भू तथा जलाधार संरक्षण लगायतका विषय सांसदहरूले उठाएको पनि उनले बताए । 'प्राप्त सुझावलाई हरसम्भव सम्बोधन हुने गरी बजेटको उच्चतम उपयोग, परिचालन तथा कार्यक्रमको संचालन हुने कुरामा प्रतिबद्धता जाहेर गर्दछु । वन र वातावरणसँग सम्बन्धित विषय मन्त्रालयको मात्र नभएर अन्य मन्त्रालय, तहगत सरकार र समुदायसँग समेत उत्तिकै जोडिएको हुँदा यसमा सबै तह, निकायबाट रचनात्मक सहयोग र समन्वय हुने अपेक्षा गरेको छु,' उनले भने ।मन्त्री शाहीले वनको दिगो व्यवस्थापन गरी काठ दाउराको उत्पादन, निजी सार्वजनिक तथा नदी उकास क्षेत्रमा वृक्षारोपण, भू तथा जलाधार संरक्षण, वन वन्यजन्तु तथा जैविक विविधताको संरक्षण, जडिबुटीको संरक्षण तथा उपयोग, चुरे क्षेत्रको एकिकृत संरक्षण, जलवायु परिवर्तनको न्यूनीकरण तथा अनुकूलन र वातावरण संरक्षण कायम गर्दै वनक्षेत्रलाई आर्थिक तथा उत्पादनमूलक क्षेत्रका रुपमा विकास गर्ने गरी प्रस्ताव गरिएको बताए । 'राष्ट्रिय वनको एकीकृत रणनीतिक योजना र दिगो वन व्यवस्थापनको राष्ट्रिय मापदण्ड स्वीकृत गरी कार्यान्वयनमा ल्याइएको छ । यसबाट वनको दिगो व्यवस्थापन भइ काठदाउरा उत्पादन तथा वनक्षेत्रको राजश्वमा वृद्धि हुने, रोजगारी सृजना हुने र विदेशी काठको आयत कमी हुने अपेक्षा गरिएको छ,' उनले भने ।वनमा भएका ढलेका, सुकेका र बुढा रुख संकलन गरी काठदाउराको उत्पादन बढाउने, काठदाउराको आपूर्ति गर्ने र फर्निचर लगायत वनजन्य सामाग्री उत्पादन गर्ने उद्योगलाई सरल रुपमा कच्चा पदार्थ उपलब्ध गराई काठजन्य सामाग्रीको आयात प्रतिस्थापन गर्ने गरी प्रदेश सरकार मार्फत् कार्यान्वयन गर्न सशर्त अनुदानको व्यवस्था गरिएको पनि उनले जानकारी दिए ।अर्थतन्त्रमा वनको योगदानमा उल्येख्य वृद्धि गर्न वनमा आधारित उद्योग, उद्यमशिलता र प्रकृतिमा आधारित पर्यटनको विकासमा सरकारले सहजीकरण गर्ने पनि मन्त्री शाहीको भनाइ थियो । संरक्षित क्षेत्रिभत्र हुने वन अतिक्रमण, वन डढेलो तथा वनस्रोत तथा वन्यजन्तुको चोरी निकासी नियन्त्रणका लागि राष्ट्रिय निकुन्ज तथा वन्यजन्तु संरक्षण विभाग तथा अन्तरगतका कार्यालयबाट कार्यान्वयन हुने गरी बजेटको व्यवस्था गरिएको उनले जानकारी दिए ।'एकातर्फ वन, वन्यजन्तु र जैविक विविधता संरक्षणमा सफलता प्राप्त भएको छ अर्कोतर्फ मानव-वन्यजन्तु द्वन्द्व पनि बढ्दो रुपमा देखिएको छ । वन्यजन्तुलाई वनभित्र नै रमाउने गरी वन्यजन्तुको संरक्षण गर्न घाँसे मैदान र पानी स्रोतको व्यवस्थापन जस्ता वासस्थानको सुधारका कार्यक्रम राखिएको छ,' उनले भने, 'वन्यजन्तु जंगल बाहिर आएर हुने द्वन्द्वलाई रोक्न र सकेसम्म द्वन्द्व हुनै नदिन निरोधात्मक उपाय अन्तर्गत सोलार फेन्सिङ, मेसजाली सहितको विद्युतीय तारवारमा विगतका वर्ष जस्तै यस वर्ष पनि बजेट विनियोजन गरिएको छ । मानव-वन्यजन्तु द्वन्द्व न्यूनीकरण कार्यलाई थप प्रभावकारी बनाउन आवश्यक पूर्वसूचना प्रणाली र पूर्वाधारलाई व्यवस्थित गराइनेछ ‍।'हात्तीको व्यवस्थापनका लागि अनुदानको व्यवस्था गरिएकव पनि मन्त्री शाहीले जानकारी दिए ।"
उपराष्ट्रपति यादवसँग अमेरिकी राजदूत थम्प्सनको भेटवार्ता,"काठमाडौँ — उपराष्ट्रपति रामसहायप्रसाद यादवसँग नेपालका लागि संयुक्त राज्य अमेरिकाका राजदूत डिन आर. थम्प्सनले आज लैनचौरस्थित उपराष्ट्रपतिको कार्यालयमा शिष्टाचार भेटवार्ता गरेका छन्।भेटमा शुभकामना आदानप्रदानसँगै नेपाल–अमेरिका सम्बन्धका विविध आयाम, द्विपक्षीय सहयोग, कूटनीतिक साझेदारी र आगामी सम्भावनाबारे छलफल भएको उपराष्ट्रपतिको सचिवालयले जनाएको छ।उपराष्ट्रपति यादवले सन् १९४७ मा कूटनीतिक सम्बन्ध स्थापना भएयता दुवै मुलुकबीच सुमधुर तथा परस्पर सम्मानमा आधारित सम्बन्ध रहँदै आएको बताए।उनले भने, 'लोकतन्त्र, मानव अधिकार र स्वतन्त्रता हाम्रो साझा मूल्यमान्यता हुन्, जसले हाम्रो सम्बन्धलाई थप बलियो बनाएको छ।' उनले सन् १९५१ देखि अमेरिकी सरकारले नेपाललाई प्रदान गर्दै आएको विकास सहायताप्रति धन्यवाद व्यक्त गर्दै आर्थिक–सामाजिक विकास र लोकतान्त्रिक सुदृढीकरणमा अमेरिकाको योगदान प्रशंसनीय रहेको बताए।उपराष्ट्रपति यादवले नेपाल सरकारद्वारा सानफ्रान्सिस्को र ड्यालासमा स्थापना गरिएका महावाणिज्य दूतावासबाट नेपाली डायस्पोरालाई कन्सुलर सेवा प्रवाह हुने विश्वास व्यक्त गर्दै व्यापार, प्रविधि तथा लगानीका क्षेत्रमा आपसी सहकार्य अझ सुदृढ गर्नेतर्फ पनि नेपाल प्रतिबद्ध रहेको उल्लेख गरेका थिए। नेपाल सन् २०२६ सम्ममा अल्पविकसित देशको श्रेणीबाट स्तरोन्नति हुन लागेको सन्दर्भमा उपराष्ट्रपति यादवले यस उपलब्धिका लागि अमेरिका जस्ता विकास साझेदारहरूको सक्रिय र दीर्घकालीन सहकार्य आवश्यक रहेको उल्लेख गरे ।उनले मिलेनियम च्यालेञ्ज कर्पोरेशन (एमसिसी) अन्तर्गत सञ्चालित पूर्वाधार परियोजना र युएसएआइडीमार्फत भइरहेका कार्यक्रम पुनः सञ्चालन हुनेमा आशावादी रहेको बताए।सो अवसरमा राजदूत थम्प्सनले एमसिसी, युएसएआइडीलगायत अन्य विकास परियोजना सकारात्मक रूपमा निरन्तरताको मार्गमा अघि बढिरहेको बताए। उनले अमेरिकामा नेपाली समुदाय अत्यन्तै सक्रिय र जीवन्त भूमिका निर्वाह गरिरहेको उल्लेख गर्दै नेपाल तथा अमेरिका परस्पर सहकार्य गर्दै महत्त्वपूर्ण काम गर्न सक्ने बताए।"
इरान र इजरायलमा रहेका नेपालीको सुरक्षालाई प्राथमिकतामा राखेर कार्य गरिरहेका छौँ : परराष्ट्रमन्त्री,"काठमाडौँ — परराष्ट्रमन्त्री आरजु राणा देउवाले हाल इजरायल–इरानबीच उत्पन्न द्वन्द्व र यसका सम्भावित प्रभावलाई गम्भीरताका साथ लिँदै ती क्षेत्रहरूमा रहेका नेपालीको सुरक्षालाई प्राथमिकतामा राखेर कार्य गरिरहेको बताएकी छन् ।प्रतिनिधिसभाको सोमबारको बैठकमा विनियोजन विधेयकअन्तर्गतको छलफलमा सांसदहरूले उठाएका प्रश्नको जवाफ दिँदै उनले भनिन्, 'मन्त्रालयले जुन १५ मा विस्तृत सम्पर्क विवरणसहितको यात्रासम्बन्धी जानकारी जारी गरी हाल इजरायल तथा इरानमा रहनुभएका नेपालीलाई सुरक्षाका दृष्टिकोणले अधिकतम सतर्कता अपनाउन अनुरोध गरिएको छ ।'मन्त्री राणाले सम्बन्धमा समृद्ध मुलुकमा रहेका नेपाली राजदूतहरूलाई नेपाली नागरिकको सुरक्षाका लागि समन्वय गर्न निर्देशन दिइएको बताइन् । यही जुन १७ तारिखमा ‘अनलाइन पोर्टल’ खोलेर नेपालीहरूको विवरण लिन सुरू गरिएको उल्लेख गर्दै उनले उक्त पोर्टलमा हालसम्म ८८५ जनाले विवरण दर्ता गरेको र विवरण दर्ता गर्ने क्रम बढ्दै गएको जानकारी गराइन् ।मन्त्री राणाले भनिन्, 'यही जुन १८ तारिखमा ती मुलुकहरूमा हाल हवाई मार्ग बन्द रहेको अवस्थामा सुरक्षित स्थान वा सीमावर्ती मुलुकमा जान चाहने नेपालीलाई अनलाइन भिषा उपलब्ध गराउनेलगायता काममा सहजीकरण गरिदिनका लागि खाडीस्थित सबै नेपाली नियोगहरूलाई निर्देशन दिइएको छ ।'यस सन्दर्भमा जोर्डन सरकारले १९ जुन २०२५ मा एक नोट लेखी इजरायलबाट आफ्नो सीमामा आउने विदेशी नागरिकहरूलाई आवश्यक सहयोग गर्ने व्यहोरा उल्लेख गरेको उनले बताइन् । साथै आएएलओ र आएओएमसँग पनि यस विषयमा सहजीकरणका लागि नेपाली राजदूतावासद्वारा पत्राचार भएको उनले जानकारी दिइन्मन्त्री राणाले इरानमा रहेका १६ जना नेपालीलाई उद्धार गरिदिन भारत सरकारलाई अनुरोध गरिएकामा इरानस्थित भारतीय राजदूतावासको सहयोगमा ११ जनालाई नेपाल फर्काउने प्रक्रिया सुरू भएको जानकारी गराइन् । बाँकी पाँचजना अध्यागमन कानुनका कारण थुनामा रहेकाले कागजी प्रक्रिया पूरा गरी स्वदेश फर्काउन मन्त्रालयले नेपाली राजदूतावास, दोहामार्फत पहल गरिरहेको जनाएको छ । साथै उनले सरोकारवाला निकायहरूसँग समन्वय एवं द्रूत सुनुवाइ समूहको गठनमार्फत इजरायल र इरानबाट शीघ्र उद्धार तथा स्वदेश फिर्तीको पहल भइरहेको बताइन् ।मन्त्री राणाले विपिन जोशीको रिहाइका लागि नेपाल सरकारले सुरूदेखि नै उच्च तहमा द्विपक्षीय र बहुपक्षीयस्तरमा कूटनीतिक पहललाई निरन्तरता दिइआएको बताइन् । यस सम्बन्धमा प्रधानमन्त्री केपी शर्मा ओलीले इजिप्टका राष्ट्रपतिसँग टेलिफोनमार्फत अपिल गरेका थिए । त्यस्तै, सभामुख देवराज घिमिरेले अरब संसद्का अध्यक्षलाई अनुरोध गर्दै पत्र लेखेका थिए । मन्त्री राणाले कतार र संयुक्त अरब इमिरेटसका परराष्ट्र राज्यमन्त्रीहरू तथा इजिप्ट, टर्की र इरानका परराष्ट्रमन्त्रीहरूलाई पत्र लेखी अनुरोध गरेका थिए ।त्यस्तै, ओमानमा आयोजित इन्डियन ओसन कन्फरेन्समा कतार र संयुक्त अरब इमिरेटसका परराष्ट्र राज्यमन्त्री र इरानका समकक्षीसँग भेटघाट गरी अनुरोध गरेको उनले जानकारी गराइन् । मन्त्री राणाले सीमासम्बन्धी समस्याका सन्दर्भमा द्विपक्षीय उच्चस्तरीय वार्ता एवं स्थापित संयन्त्रद्वारा समाधानका पहल जारी रहेको र सम्बन्धित सरोकारवाला निकायहरूसँग निरन्तर समन्वय हुँदै आएको बताए । उनले भनिन्, 'भारतमा बन्दी अवस्थामा रहेका नेपालीको उद्धार सम्बन्धमा नयाँ दिल्लीस्थित नेपाली राजदूतावासले उत्तराखण्ड प्रहरी र ‘किन इन्डिया’ सामाजिक संस्थाको सहयोगमा हालसम्म ३६ जना नेपालीको उद्धार गरिएको छ । उक्त घटनासँग सम्बन्धित केही व्यक्तिहरूलाई उत्तराखण्ड प्रहरीले पक्राउ गरी अनुसन्धान गरिरहेको र सम्भावित थप नेपालीहरूको खोजी कार्य जारी रहेको छ ।'गैह्रआवासीय नेपालीको ज्ञान, सीप एवं पुँजीलाई नेपालको विकासमा लगाउन तथा निजी क्षेत्र र सरकारी निकायहरूसँग जोड्ने सन्दर्भमा परराष्ट्र मन्त्रालयले प्राथमिकताका साथ काम गरिरहेको उनको भनाइ थियो । क्रोयसियामा ३१ मे महिनामा सवारी दुर्घटनामा मृत्यु भएका रवि महतो सुरीको शव नेपाल ल्याउन अपुग भएको रकम वैदेशिक रोजगार बोर्डबाट उपलब्ध गराउने सहमति भइसकेकाले यथाशीघ्र शव नेपाल ल्याउन दूतावासले आवश्यक प्रक्रिया अगाडि बढाएको उनले जानकारी गराइन् ।मन्त्री राणाले मन्त्रालयले आर्थिक कूटनीतिलाई परराष्ट्र नीतिको एक प्रमुख आधार मानेर विदेशस्थित नियोगहरूलाई व्यापार, वैदेशिक लगानी, पर्यटन तथा प्रविधि प्रवद्र्धनमा सक्रिय बनाउँदै आएको बताइन् । मन्त्रालयले आर्थिक कूटनीतिलाई उच्च प्राथमिकतामा राखी सबै नियोगहरूलाई यसको प्रवर्द्धनका लागि स्पष्ट कार्यादेश दिएको उनको भनाइ थियो । यस विषयमा समन्वयका लागि मन्त्रालयमा छुट्टै आर्थिक कूटनीति महाशाखा नै गठन गरिएको र उक्त महाशाखामार्फत देशगत रणनीति बनाई प्रभावकारी आर्थिक कूटनीति सञ्चालन गर्ने प्रयास भइरहेको मन्त्री राणाले बताइन् ।सांस्कृतिक र पर्यटन कूटनीति एवं नेपाल प्रवर्द्धन गर्न नियोगहरूबाट विभिन्न कार्यक्रमहरू सञ्चालन भइरहेको र यी प्रयासहरूलाई अझ सशक्त रूपमा विस्तार गर्ने योजना रहेको उनको भनाइ थियो । अतिकम विकसित मुलुकबाट स्तरोन्नतिलाई सहज र दिगो बनाउन यससम्बन्धी रणनीतिलाई विकास साझेदारलगायत सरोकारवाला निकायहरूसँग समन्वय गरी प्रभावकारी कार्यान्वयन गर्ने विषयमा मन्त्रालयले आवश्यक कार्य गरिरहेको जनाएको छ । 'राजदूतहरूको नियुक्ति ‘राजदूत नियुक्तिसम्बन्धी निर्देशिका, २०७५’ र प्रचलित नियम कानुनअनुसार भइआएको छ । साथै, श्रम सहचारीका सम्बन्धमा प्रचलित कानुनबमोजिम श्रम, रोजगार तथा सामाजिक सुरक्षा मन्त्रालयबाट नै छनोट भई आएकालाई पठाउने गरिएको छ,' मन्त्री राणाले भनिन्, 'मन्त्रालय वा अन्तर्गतका कतिपय कामहरूको नतिजा तत्काल नभई दीर्घकालमा मात्र देखिन्छ । न्यूनतम जनशक्ति र स्रोतसाधनमा पनि हाम्रा मन्त्रालय र अन्तर्गतका निकायहरूले अत्यन्त महत्वपूर्ण सेवा प्रदान गर्दै आइरहेको छ ।'मन्त्री राणाले हालै परराष्ट्र मन्त्रालयले गरेको संगठन तथा व्यवस्थापन सर्वेक्षणपश्चात् नियोग तथा कर्मचारी सङ्ख्यामा वृद्धि भएको र हाल मन्त्रालयले संस्थागत क्षमता विकासलाई प्राथमिकतालाई केन्द्रमा राखी कार्यक्रम अगाडि बढाएको बताइन् । यस अतिरिक्त, मन्त्रालयले संस्थागत अभिलेख अभिवृद्धिका लागि डिजिटल आर्काइभिङ, तथ्यांक व्यवस्थापनलगायत कामलाई प्राथमिकतामा राखेको उनले बताइन् ।मन्त्री राणाले मन्त्रालय र अन्तर्गतको आगामी आर्थिक वर्षको कुल बजेटमा केही वृद्धि भएको देखिए पनि पुँजीगतबाहेक अन्य शीर्षकको बजेट चालू आवभन्दा घटेको अवगत गराइन् । बदलिँदो विश्व परिवेशअनुरूप अन्तरराष्ट्रिय सम्बन्धको विकास तथा आर्थिक कूटनीति प्रवर्द्धनलगायत मन्त्रालय र अन्तर्गतको क्षमता अभिवृद्धिलाई थप प्रभावकारी बनाउन पर्याप्त स्रोतको सुनिश्चितता हुनु आवश्यक रहेको उल्लेख गर्दै उनले विनियोजित बजेटलाई प्राथमिकताका आधारमा सही सदुपयोग गर्ने प्रतिबद्ध गरिन् ।परराष्ट्र मन्त्रालय र अन्तर्गतका निकायहरूबाट राहदानी, कन्सुलरलगायत सेवा प्रदानबापत यस आर्थिक वर्षमा हालसम्म आठ अर्ब १० करोड ३६ लाख ७५ हजार राजस्व संकलन भएको र कुल ६ अर्ब ७८ करोड ५१ लाख खर्च भएको जसमा पुँजीगततर्फको बजेटको ५० दशमलव ९ प्रतिशत रकम खर्च भएको उनले जानकारी दिइन् ।साथै बदलिँदो परिस्थितिसँगै नेपालको राष्ट्रिय सुरक्षा र राष्ट्रिय हितमा आँच आउन नदिन मन्त्रालय सजग रहेको उल्लेख गर्दै उनले आवश्यकतानुसार सम्बन्धित सरोकारवाला मन्त्रालय र निकायहरूसँग नियमित सम्पर्क र समन्वयमा रहेको जानकारी गराइन् । यसैगरी, परराष्ट्र सम्बन्धमा राष्ट्रिय सहमतिसहित नेपालको भूमि कुनै पनि छिमेकी मुलुकविरुद्ध प्रयोग हुन नदिने विषयमा सरकार प्रतिबद्ध रहेको उनले उल्लेख गरिन् ।"
टाउको दुख्यो भनेर पेटको उपचार गरेर हुँदैन : विराजभक्त श्रेष्ठ,"काठमाडौँ — राष्ट्रिय स्वतन्त्र पार्टीका संसदीय दलका उपनेता विराजभक्त श्रेष्ठले बैंक तथा वित्तीय संस्था सम्बन्धी ऐन, २०७३ लाई संशोधन गर्न बनेको विधेयक पर्याप्त छलफल नगरी ल्याइएको भन्दै आपत्ति जनाएका छन्।सोमबार बसेको अर्थ समितिको बैठकमा बोल्दै श्रेष्ठले बैंक तथा वित्तीय संस्था सम्बन्धी ऐन, २०७३ लाई संशोधन गर्न बनेको विधेयक पर्याप्त छलफलबिना ल्याइएको बताएका हुन्। उनले सबै चिजको उपचार करमा नै थोपर्ने प्रवृत्तिले दैनिक उपभोक्ता मारमा परेको उल्लेख गरे।श्रेष्ठले सुनले नेपालको अर्थतन्त्रलाई चलायमान बनाइरहेको र सुनसँग गृहिणीदेखि सांस्कृतिक तथा धार्मिक सम्बन्ध रहेको बताए। उनले 'टाउको दुख्यो भनेर पेटको उपचार गरेजस्तो विधेयक आएको' टिप्पणी गरे।श्रेष्ठले भने, 'हामी जे चिजको पनि उपचार करमा नै थुपारिदिन्छौँ, जसले दैनिक उपभोक्तालाई मार पर्छ। सुनको कुरा गर्दा हेर्दा जसरी व्याख्या गरे पनि हुन्छ, तर हाम्रो अर्थतन्त्रलाई अनौपचारिक रूपमा गृहिणीदेखि लिएर सबैले बचाइरहेको सुनले कतै न कतै स्थायित्व दिएको मान्यता छ। यसपालि आएको कुरा पर्याप्त छलफलबिनै आएकोजस्तो लाग्यो। टाउको दुख्यो भनेर पेटको उपचार गरेर त भएन। हामीकहाँ बेथिति यस्तो छ, अनि हामी ग्रे लिस्ट र ब्ल्याक लिस्ट भनेर तसाईदिन्छौँ। सतही हिसाबले औषधि खाएर निको पार्ने भए कर जति पनि बढाए भयो, तर कालो धनको कुरा भए प्रणालीमै सुधार गर्नुपर्छ।'श्रेष्ठले अनौपचारिक रूपमा भइरहेको कारोबारलाई करको दायरामा ल्याउन आवश्यक रहेको बताए। —न्युज एजेन्सी नेपाल"
विनियोजन विधेयकका पक्षमा मतदान गर्न एमालेको ह्वीप,"काठमाडौँ — सरकारले आगामी आर्थिक वर्षका लागि संसद्मा पेस गरेका विनियोजन विधेयकका पक्षमा मतदान गर्न सांसदहरूलाई एमालेले ह्वीप जारी गरेको छ । एमालेका मुख्य सचेतक महेश बर्तौलाले सांसदहरूका लागि ह्वीप जारी गरेका हुन् ।सरकारले संसद्मा पेस गरेका विनियोजन विधेयकका पक्षमा मतदान गर्न भनी ह्वीप जारी गरिएको बर्तौलाले बताए ।'नेपाल सरकारद्वारा पेस गरिएको आर्थिक वर्ष २०८२/०८३ सालको विनियोजन विधेयकलाई मिति २०८२ असार १० गते बस्ने प्रतिनिधिसभाको बैठकमा निर्णयार्थ प्रस्तुत गर्ने कार्यसूची रहेकाले एमाले संसदीय दलका सम्पूर्ण सदस्यहरूलाई अनिवार्य उपस्थित भइ प्रस्तावको पक्षमा मतदान गर्नुहुन ह्वीप जारी गरिएको छ,' ह्वीपमा उल्लेख छ ।"
जापानमा रहेको नेपाली राजदूतावास वडा कार्यालय जत्तिको पनि छैन : मन्त्री राणा,"काठमाडौँ — परराष्ट्रमन्त्री आरजू राणा देउवाले विभिन्न देशमा रहेका नेपाली राजदूतावासको पुनर्संरचना गर्नुपर्ने अवस्था आएको बताएकी छन् । त्यसका लागि सरकारले लगानी गर्नुपर्ने पनि उनको भनाइ थियो ।परराष्ट्र मन्त्रालयको विनियोजनमाथि उठेका प्रश्नको सोमबार प्रतिनिधिसभामा जवाफ दिने क्रममा मन्त्री राणाले जापानमा रहेको राजदूतावासको उदाहरण दिँदै नेपाल चिनाउने राजदूतावासहरूको पुनर्संरचना र स्थानान्तरण गर्नुपर्ने बताइन् ।'सबैले यहाँ दुःखसुखका कहानी भनेको भएर मलाई पनि दुःखको कहानी बाँड्न मन लाग्यो । हाम्रा राजदूतावासहरू वडा कार्यालयभन्दा राम्रो स्थितिमा छैनन् । यो एकदमै दुःखको कुरा हो,' उनले भनिन्, 'अस्ति जापानको दूतावासमा गएँ । पहिला पनि जान्थे, त्यो बेलामा आमाको छोरी भएर गएको थिए । यो पाली गएको त एकदमै डिप्रेस भएर आएँ । फाइलको चाङ कति छ भने मान्छे बस्ने ठाउँ पनि छैन । कुखुराको खोर भन्दा सानो राजदूतावास । ३ लाख ५० हजार नेपाली पुगिसक्यो, बस्ने ठाउँ पनि छैन । यो पालि हामीले सर्ने भनेका छौं ।'जापानस्थित नेपालको राजदूतावास वडा कार्यालय जत्तिको पनि नरहेको मन्त्री राणाको भनाइ थियो । 'मेरो क्षेत्रमा रहेको वडा नम्बर ४ (धनगढी उपमहानगरपालिका) वडा कार्यालय उद्घाटन गर्न बोलाएको थियो । त्यो वडा कार्यालय त एकदमै राम्रो थियो । तर त्यो राजदूतावास हेर्दा त विदेशमा नेपालीको बारेमा उनीहरूले हेर्ने चित्रण हो,' उनले भनिन्, 'यसपालि दिल्ली र बेइजिङको दूतावासलाई मर्मत गर्ने भनेर पैसा हालेका छौं ।'मन्त्रालयलाई पर्याप्त बजेटको व्यवस्था नभएको पनि मन्त्री राणाको भनाइ थियो ।"
भारत र चीनसँगको सीमा समस्या समाधान गर्न उच्चस्तरीय पहल जारी छ : मन्त्री राणा,"काठमाडौँ — भारत र चीनसँगको सीमा समस्या गर्नका लागि उच्चस्तरीय पहल जारी रहेको परराष्ट्रमन्त्री आरजु राणा देउवाले बताएकी छन् । संसद्मा परराष्ट्र मन्त्रालयको विनियोजनमाथि सांसदहरूले उठाएका प्रश्नको जवाफ दिने क्रममा मन्त्री राणाले स्थापित संयन्त्रहरूमार्फत पहल भइरहेको बताएकी हुन् ।परराष्ट्र मन्त्रालयको विनियोजनमाथि उठेका प्रश्नको सोमबार प्रतिनिधिसभामा जवाफ दिने क्रममा मन्त्री राणाले उत्तर र दक्षिणतर्फको सीमा समस्या समाधान गर्न निरन्तर पहल भइरहेको बताइन् ।उच्चस्तरीय संयन्त्रमार्फत सीमा समस्याको समाधान पहल भइरहेको उनको भनाइ थियो । 'सीमा सम्बन्धी समस्याका सन्दर्भमा द्विपक्षीय उच्चस्तरीय वार्ता एवं स्थापित संयन्त्रद्वारा समाधानका पहल जारी रहेको छ । साथै, यस विषयमा सम्बन्धित सरोकारवाला निकायहरूसँग निरन्तर समन्वय हुँदै आएको छ,' उनले भनिन् ।भारत र चीनतर्फको सीमा समस्या समाधान गर्नका लागि दुई वर्षदेखि नभएको वार्ता हालैमात्र थालिएको उनले बताइन् । ती वार्ताबाट समाधान निस्किने उनले अपेक्षा गरिन् ।"
काठमाडौंमा चार वर्षभित्र २४ सै घण्टा पानी आउँछ : मन्त्री यादव,"काठमाडौँ — खानेपानीमन्त्री प्रदीप यादवले आगामी चार वर्षभित्र काठमाडौं उपत्यकामा २४ सै घण्टा र बाह्रै महिना खानेपानी आउने दाबी गरेका छन् ।काठमाडौंमा खानेपानीको व्यवस्था गर्नका लागि टेन्डर आह्वान र आर्थिको स्रोतको व्यवस्थापन भइसकेको पनि मन्त्री यादवले जानकारी दिए । उनले खानेपानी मन्त्रालयको बजेट पहुँचका आधारमा नभई आवश्यकताका आधारमा गरिएको पनि स्पष्ट पारेका छन् ।मन्त्रालयको विनियोजनमाथिको छलफलमा सांसदले उठाएको प्रश्नको सोमबार जवाफ दिने क्रममा मन्त्री यादवले काठमाडौंको खानेपानी समस्याको दीर्घकालीन समाधान खोजिएको बताएका हुन् । 'मेलम्चीमा दीर्घकालीन रूपमा काम गरिरहेका छौं । काठमाडौंमा ४ वर्षभित्र २४सैं घण्टा १२ महिना पानी आउँछ । त्यसका लागि खानेपानी मन्त्रालयले काम गरिरहेको छ । यो कागजमा मात्रै होइन टेन्डर आह्वान भइसकेको छ, त्यसको लागि पैसाको व्यवस्था भइसकेको छ,' मन्त्री यादवले भने ।त्यस्तै, खानेपानी मन्त्रालयको विनियोजन पहुँचका आधारमा नभई आवश्यकताका आधारमा गरिएको पनि मन्त्री यादवले स्पष्ट पारे । प्रतिनिधिसभामा मन्त्रीहरूले पहुँचका आधारमा आफ्नो निर्वाचन क्षेत्र र ठूला नेताकोमा बजेट पारेको भन्दै सांसदहरूले आलोचना गरेको अवस्थामा मन्त्री यादवले भने त्यस्तो नगरिएको बताए । 'एउटा कुरा स्पष्ट गर्न चाहन्छु न प्रधानमन्त्रीको क्षेत्रमा बजेट हालेका छौं, न पूर्वप्रधानमन्त्रीको क्षेत्रमा बढी बजेट हालेका छौं । न ठूला नेताको क्षेत्रमा बढी बजेट हालेका छौं । हामीले सन्तुलित बजेट हालेका छौं । हातहातमा पुस्तक छ । सन्तुलिसत बजेट हालेको हुनाले सांसदहरूले यसमा रिसाएर होइन, मायाप्रेमले विनियोजन पास गरिदिन अनुरोध गर्छु,' उनले भने, 'कुन मन्त्रालयको बजेट अर्थमन्त्रीकोमा धेरै गएको छ वा कुन मन्त्रालयको के गएको छ तर मेरो विनियोजन त्यस्तो छैन । जसको क्षेत्रमा बढी बजेट गएको छ, त्यसैले गाली गरिरहेको छ । हामीले पहुँचको आधारमा बजेट हालेका छैनौं, एकदम सन्तुलित हिसाबले बजेट बनाएका छौं ।'बजेट निर्माणका क्रममा दुर्गमका जिल्लाहरूलाई प्राथमिकतामा राखेको पनि मन्त्री यादवले बताए । उनले सांसदहरूलाई आग्रह गरे, 'वडा र टोलमा परेन भन्नेमा सांसदले चिन्ता नगर्नुस् ।'"
खानेपानी मन्त्रालयमा बजेटको व्यवस्था गर्न सांसदले पनि जोड गरिदिनुपर्‍यो : मन्त्री यादव,"काठमाडौँ — खानेपानी तथा सरसफाइ मन्त्रालयमा बजेटको व्यवस्थापन गर्नका लागि सांसदहरूले पनि भूमीका खेल्न मन्त्री प्रदीप यादवले आग्रह गरेका छन् । मन्त्रालयको विनियोजनमाथिको छलफलमा सांसदले उठाएको प्रश्नको सोमबार जवाफ दिने क्रममा मन्त्री यादवले खानेपानीमा बजेट व्यवस्थापन गर्न सांसदहरूको पनि भूमिका रहने बताए ।जनताको स्वास्थ्यमा प्रत्यक्ष सरोकार राख्ने खानेपानीमा बजेटको व्यवस्था गर्नुपर्ने मन्त्री यादवको भनाइ थियो । 'शिक्षा, स्वास्थ्यलगायत सबै क्षेत्रहरूमा प्रत्यक्ष प्रभाव पर्ने खानेपानी तथा सरसफाइ क्षेत्रलाई प्राथमिकतामा राखी पर्याप्त बजेट, जनशक्तिलगायत आवश्यक स्रोत व्यवस्थापन हुन जरुरी पनि छ । बजेट भएन भने के गर्ने ?,' उनले भने, 'ढेवा चाहियो नि, ढेवा भयो भने धेरै काम हुन्छ । ढेवा भएन भने के काम हुने ? सांसदहरूले पनि जोड लगाउनपर्‍यो, खानेपानीमा ढेवाको व्यवस्था गरिदिनुपर्‍यो ।'जलवायु परिवर्तन तथा मौसमको फेरबदलले गर्दा पानीका स्रोतहरू सुक्दै गएकोप्रति पनि सरकार गम्भीर रहेको मन्त्री यादवले बताए । 'खानेपानीका स्रोतहरू सुक्दै गइरहेको र पानीको सतह पनि घट्दै गइरहेको सन्दर्भमा दिगो खानेपानीको लागि स्रोत मूल तथा जलाधार संरक्षण गर्नु अति आवश्यक रहेकोले यसतर्फ हामी केन्द्रित भएका छौं,' उनले भने ।मन्त्री यादवले दीर्घकालीन रुपमा जलाशाययुक्त खानेपानी, थोक वितरण प्रणाली लगायतका आयोजनाहरू संचालनका लागि अधययन भइरहेको बताए । उनले भने, 'ठूला सहरी, अर्ध सहरी तथा साना सहरी क्षेत्रमा खानेपानी आयोजनाको विकास गरी प्रशोधित खानेपानी आपूर्ति भइरहेको छ,' उनले भने, 'मन्त्रालय अन्तर्गत हाल कार्यान्वयन सबै आयोजनाहरूले प्रशोधित खानेपानी मात्रै वितरण गरिरहेका छन् । प्रदेशबाट सञ्चालित धेरै आयोजनाबाट पनि प्रशोधित पानी उपलब्ध हुने हुँदा सन् २०३० सम्ममा दीगो विकास लक्ष्य हासिल गर्न सफल हुन्छौं भन्ने विश्वास लिएका छौं ।'काठमाडौंमा सुरक्षित खानेपानी व्यवस्थापन गर्न सरकार गम्भीर रहेको पनि मन्त्री यादवले बताए । उनले खानेपानीका देशभर १५ वटा कार्यालय रहेको र ती कार्यालयले नै ७७ जिल्लालाई हेरिरहेको बताए ।"
रास्वपा सांसदले भेटे भारतका पूर्वउपराष्ट्रपति नायडू,"काठमाडौँ — राष्ट्रिय स्वतन्त्र पार्टीका सांसदहरू सोबिता गौतम र हरि ढकालले भारतका पूर्वउपराष्ट्रपति एम वेंकैया नायडूसँग भेट गरेका छन् । भारत भ्रमणमा रहेका बेला सांसदद्वय गौतम र ढकालले आइतबार भारतका पूर्वउपराष्ट्रपति नायडूसँग भेटवार्ता गरेका हुन् ।भारतका पूर्वउपराष्ट्रपति नायडू भारतीय जनता पार्टीका नेता हुन् । प्रवासी नेपाली सम्पर्क मञ्च, भारतअन्तर्गत कर्नाटक राज्य समिति घोषणा सभामा सहभागी हुन भारत गएका बेला रास्वपाका सांसदद्वयले आइतबार नायडूसँग भेटवार्ता गरेका हुन् ।भेटमा नेपाल र भारतको जनताबीचको सम्बन्धबारे छलफल भएको सांसद गौतमले जानकारी दिएको छ । 'भेटका क्रममा भएको संवादमा भारतमा रहेका प्रवासी नेपालीहरूको अवस्था, समस्या, नेपाल–भारत सम्बन्धका विविध आयामहरू तथा दीर्घकालीन संरचित समन्वय आवश्यकताका विषयहरू केन्द्रमा रहे । सो अवसरमा हामीले राष्ट्रिय स्वतन्त्र पार्टीको मूल दृष्टिकोण, राजनीतिक उद्देश्य र अभियानका बारेमा समेत संक्षिप्त जानकारी गरायौँ,' सांसद गौतमले उल्लेख गरेकी छन् ।उक्त भेटवार्ताले क्षेत्रीय सहकार्य, आपसी समझदारी र जनस्तरको सम्बन्धलाई अझ प्रगाढ बनाउन मद्दत पुर्‍याउने विश्वास रहेको सांसद गौतमको भनाइ छ ।नायडू सन् २००२ देखि २००४ सम्म भाजपाका अध्यक्ष पनि थिए ।"
बजेट संशोधन गरी 'टेक अर पे' गर्न अर्थमन्त्रीलाई पत्र पठाएको छु : ऊर्जामन्त्री खड्का,"काठमाडौँ — ऊर्जामन्त्री दीपक खड्काले बजेट संशोधन गर्नका लागि अर्थमन्त्रालयलाई पत्र पठाएको संसद्लाई जानकारी गराएका छन् ।प्रतिनिधिसभाको सोमबारको बैठकमा मन्त्रालयको विनियोजनमाथि छलफलका क्रममा सांसदले उठाएका प्रश्नको जवाफ दिँदै मन्त्री खड्काले जलविद्युत क्षेत्रमा 'टेक एन्ड पे' लाई संशोधन गरी 'टेक अर पे' बनाउन पत्र पठाएको जानकारी दिए ।जलविद्युत प्रवर्द्धक र सांसदले सरकारले ल्याएको नयाँ नीतिको विरोध गरेपछि ऊर्जा मन्त्रालयले नै अर्थ मन्त्रालयलाई बजेटमा संशोधन गर्न पत्र पठाएको जानकारी दिएका हुन् । 'टेक एन्ड पेको विषय चर्चामा छ । सांसदहरूको प्रश्न पनि अलि बढी केन्द्रित भएको थियो । नेपाल विद्युत् प्राधिकरणबाट प्राप्त राय सुझाव समेतको आधारमा १० मेगावाटसम्म साना जलविद्युत आयोजनाका साथै विद्युत् खपत वा निर्यात सुनिश्चित भएका ठूला रन अफ रिभर आयोजनाको विद्युत् खरिद बिक्री सम्झौता टेक अर पे प्रावधान नै गर्न उपयुक्त हुने भएकोले ऊर्जा जलस्रोत तथा सिँचाइ मन्त्रालयले जेठ २७ को पत्रमार्फत संशोधन गरी अर्थ मन्त्रालयमा अनुरोध गरेर पठाएको ब्यहोरा जानकारी गराउन चाहन्छु,' मन्त्री खड्काले भने ।मन्त्री खड्काले बजेट वक्तव्यमा आएको विषयलाई संशोधन गरिने बताए । 'यो बजेट वक्तव्यका क्रममा आएको थियो । अर्थमन्त्रीसँग पनि यसका विषयमा पर्याप्त छलफल भइसकेको छ । यसका विषयमा संशोधन भएर अगाडि बढ्ने कुरामा मन्त्रालयले र मैले विश्वास लिएको कुरा जानकारी गराउन चाहन्छु,' उनले भने ।"
अपराधी गिरोहसँग सरकारको साँठगाँठ रहेको रास्वपा सांसद नेपालीको आरोप,"काठमाडौँ — राष्ट्रिय स्वतन्त्र पार्टीका सांसद शिव नेपालीले भिजिट भिसाको आवरणमा मानव तस्करीको सञ्जाल नेपालभित्रै बसेर राज्य संरक्षकहरूको मिलेमतोमा सञ्चालन भइरहेको आरोप लगाएका छन् ।प्रतिनिधिसभाको सोमबारको बैठकमा बोल्दै सांसद नेपालीले सक्रिय मानव तस्कर र्‍याकेटलाई राज्यले संरक्षण गरिरहेको आरोप लगाए । उनले मानव तस्करीजस्तो जघन्य अपराधमा सरकार निरन्तर मौन रहेको टिप्पणी गर्दै 'के जनताको मुद्दा उठाउनु अपराध हो ?' भन्दै प्रश्न गरे । उनले मानव तस्करी केवल कानुनी अपराध मात्र नभई मानवताको गम्भीर अपमानसमेत भएको टिप्पणी गर्दै छानबिन समिति गठन गर्न माग गरे ।उनले भने, 'सभामुख महोदय, के जनताको मुद्दा उठाउनु अपराध हो ? सरकारहरू फेरिन्छन्, मन्त्रीहरू फेरिन्छन्, तर मानव तस्करहरू सधैँ उन्मुक्त किन हुन्छन् ? मानव तस्करजस्तो जघन्य र अन्तर्राष्ट्रिय अपराध आज विकराल रूपमा उजागर भएको छ । भिजिट भिसाको नाममा मानव तस्करी गर्नु अपराध मात्र होइन, यो मानवताको घोर अपमान हो । यो र्‍याकेट नेपालभित्रै बसेर राज्यको संरक्षणमा सञ्चालित देखिन्छ । यस्तो अपराधमा पनि दुई ठूला दलको सरकार किन मौन छ, सभामुख महोदय ? यो सरकारको अपराधी गिरोहसँग कुनै साँठगाँठ त छैन ?'राष्ट्रिय स्वतन्त्र पार्टीले गत १३ जेठदेखि भिजिट भिसा प्रकरणको छानबिनको माग गर्दै संसद्मा विरोध गर्दै आएको छ ।"
सरकारी खर्चमा सुदूरपश्चिमका सांसदको ‘असारे सयर’,"धनगढी — वर्षभर केही नगर्ने अनि अन्तिम समयमा बजेट सक्नकै लागि हतार–हतार गरिने विकास ‘असारे विकास’ का नामले बदनाम छ । यसकै झल्को आउने गरी सुदूरपश्चिम प्रदेश सभामा रहेका विषयगत समितिका सांसदहरु सरकारी खर्चमा 'असारे घुमफिर'मा निस्केका छन् । आफ्नै हात जगन्नाथ भनेझै समिति सदस्यहरु अध्ययन भ्रमण शीर्षकमा बजेट नै विनियोजन गरेर घुमघाम गर्दै आएका छन् । प्रदेश सभा सचिवालयका अनुसार हरेक समितिलाई वार्षिक सात लाखसम्म अध्ययन भ्रमण शीर्षकमा विनियोजन गर्ने गरिएको छ ।यतिबेला सांसद धर्मराज पाठक नेतृत्वको सामाजिक विकास समितिका सदस्यहरु काठमाडौं भ्रमणमा छन् । अर्थ विकास तथा प्राकृतिक स्रोत समितिका सभापति घनश्याम चौधरीसहित सदस्यहरुले कर्णालीको रारासम्म पुगेर फर्किँदै छन् ।विधायन तथा प्रदेश मामिला समितिका पदाधिकारीहरु हालै कैलालीकै चिसापानी र टीकापुरमा घुमघाम गरि फर्केका छन् । सार्वजनिक लेखा समितिका सभापति अक्कलबहादुर रावलसहित केही सदस्यहरुले गत साता यस्तै भ्रमणका नाममा गुपचुपमा भारतको नैनताल पुगेको कुरा त आलोचनामा परेर विवादित नै हुन पुगेको थियो ।सुदूरपश्चिम प्रदेश सभामा पाँच वटा विषयगत समितिहरु छन् । यसै वर्ष गठन भएको विशेष समितिबाहेक अन्य समितिका पदाधिकारीहरु विगतदेखि नै अध्ययन भ्रमणका नाममा असार महिनामा सरकारी खर्चमा विभिन्न ठाउँ रोजेर घुमघाममा जाने गरेको देखिन्छ । हाल भ्रमणमा रहेकामध्ये सामाजिक विकास समितिको टोली यतिबेला काठमाण्डौंमा विभिन्न समितिका गविविधिहरुको अवलोकन, अन्तरक्रिया र भेटघाटमा छ ।सभापति धर्मराज पाठकका अनुसार प्रतिनिधि सभाका तीन वटा विषयगत समितिका पदाधिकारीहरु, सभामुख, राष्ट्रिय सभाका अध्यक्षसँग भेटघाट तथा सिकाई आदानप्रदान गरिएको बताए । ‘राष्ट्रपति र प्रधानमन्त्रीसँग पनि भेटघाटको समय मिलाएका छौं,’ सभापति पाठकले भने । सभापति पाठकसहित नौ जना सदस्यहरु ओमबिक्रम भाट, कैलाश चौधरी, खुसीराम डगौरा थारु, जानकीदेवी कुँवर, झपटबहादुर साउँद, तुलसी देवकोटा, माया पन्त र शिवराज भट्ट तथा प्रदेश सभाका चार जना कर्मचारीहरु भ्रमणमा सहभागी छन् । सभापति पाठकले यसअघि बीचको समयमा बजेट निर्माण लगायतका कामहरु परेकाले यतिबेला फुर्सदको समयजस्तो भएकाले अध्ययन अवलोकनमा निस्किएको बताए । ‘म सभापति भएको दुई महिना भयो, विगतमा र अहिले पनि कुन समितिले के-के गरिरहेका छन् र कता घुमघाम गरिरहेका छन् भन्ने मलाई वास्ता हुने कुरा भएन । हाम्रो समितिका लागि चै यतिबेला नै उपयूक्त समय भएकाले राम्रो परिणामका लागि भ्रमणमा छौं ।’ उनले भ्रमणमा भएको खर्चको दुरुपयोग नहुने दाबी गरे । अर्थ विकास तथा प्राकृतिक स्रोत समितिका सभापति घनश्याम चौधरी र सदस्यहरु खगराज भट्ट, राजेन्द्रसिंह रावल, चक्रबहादुर मल्ल, ताराप्रसाद जोशी, नरेशकुमार शाही, ललिता सुनार र सिवसिंह ओली सहभागी छन् । असार ५ गते कर्णाली प्रदेशका संसदीय क्रियाकलापहरुको अध्ययन भ्रमणमा निस्किएको उक्त समितिका सदस्य शिवसिंह ओलीका अनुसार सुर्खेत पुगेर कर्णाली प्रदेश सभाको अर्थ तथा प्राकृतिक स्रोत समितिका पदाधिकारीहरुसँग भेटघाट तथा अन्तरक्रिया गरेको थियो । त्यसपछि भ्रमण टोली कालिकोट हुँदै राराको अवलोकनमा पुगेका थिए । रारा घुमघाम गरेका विभिन्न तस्विरहरु उनीहरुले सामाजिक सञ्जालमा राखेका छन् ।‘सोमबार दैलेखको इन्धन उत्खनन् भइरहेको ठाउँको अवलोकन गरेर फर्किने योजना छ,’ सांसद ओलीले भने ‘असारमा हुने यस्ता भ्रमणहरु अध्ययन भ्रमणका लागि उपयोग हुने भन्दा पनि हाम्रा भ्रमणहरु सरकारी बजेटमा कर्मकाण्डी, मुड फ्रेस गर्ने, भ्रमणका लागि भ्रमण हुने गरेको कुरा स्वीकार्नु पर्छ । अध्ययन भ्रमण भनिसकेपछि सिकाईहरुका उपलब्धीहरु आफ्ना प्रदेशमा पनि अवलम्बन गर्नु पर्दछ ।’ विधायन तथा प्रदेश मामिला समितिका सदस्य जुनाकुमारी दानीले समिति कैलालीके चिसापानी र टीकापुर भ्रमण गरेर फकिएको बताइन् । तर उक्त भ्रमणमा केही सांसदहरु मात्र थिए । सबै संलग्न थिएनन् । सभामुख भीमबहादुर भण्डारी असारमै भ्रमण गर्ने प्रवृतिले गलत सन्देश गइरहेको स्वीकार्छन् । ‘विभिन्न प्रदेशका असल सिकाईहरुको अनुसरण गर्न सांसदहरुले अध्ययन भ्रमण गर्ने, अरु ठाउँका राम्रा अभ्यासहरु आफ्ना प्रदेशमा पनि अवलम्बन गर्ने कुरा गलतै होइन,’ सभामुख भण्डारीले भने ‘भ्रमणहरु केवल कर्मकाण्डी मात्र हुनु भएन । समितिहरुले आगामी वर्षका भ्रमणहरुको समय तालिकाहरु सच्च्याएर गयो भने राम्रो हुन्छ ।’यसै बीचमा सार्वजनिक लेखा समितिका सभापति अक्कलबहादुर रावलसहित केही पदाधिकारीहरुले लुम्बीनी भ्रमण गर्ने भनेर भारतको नैनताल पुगेको स्रोतले जनाएको छ । तर त्यसको आलोचना भएपछि उनीहरुले तथ्यहरु मेटाउने प्रयास गर्दै नैनताल भ्रमणलाई सरकारी खर्चबाट हटाएर ब्यक्तिगत भ्रमणमा राखेको प्रदेश सभा सचिवालय स्रोतले जनाएको छ । प्रदेश सभा सचिवालयका अनुसार भ्रमण खर्चका लागि सांसदहरुले यातायात बाहेक दैनिक दुई हजार पाँच सय भत्ता पाउने नियम छ । ‘भ्रमण टोलीमा रहने प्रदेश सभाका कर्मचारीले सांसदले पाउने सोही दैनिक भत्ता रकमबाट उनीहरुको खाना र बास खर्च घटाउने गर्दछन्,’ प्रदेश सभा सचिवालयका एक कर्मचारीले भने ।"
"मेची भन्सारबाट चिया निर्यातमा सुधार, अलैंचीमा गिरावट","झापा — काँकडभिट्टा नाकाबाट हुने चिया निर्यातमा सुधार भएको छ । मेची भन्सार कार्यालय काँकडभिट्टाबाट चालु आर्थिक वर्षको ११ महिनामा चिया निर्यात ४० दशमलव ५ प्रतिशतले बढेको हो । यस अवधिमा ३ अर्ब ८६ करोड ६४ लाख ७८ हजार रुपैयाँको चिया निर्यात भएको कार्यालयको तथ्यांक छ ।गत आर्थिक वर्ष २०८०/८१ को यही अवधिमा २ अर्ब ७५ करोड २८ लाख ३२ हजार रुपैयाँको चिया निर्यात भएको थियो ।निर्यात हुने प्रमुख वस्तुका रूपमा रहेको अलैंची निर्यात भने घटेको छ । चालु आर्थिक वर्षको ११ महिनामा ७ अर्ब १८ करोड १० लाख ७३ हजार रुपैयाँको अलैंची निर्यात भएको छ । गत आर्थिक वर्षको यही अवधिमा ७ अर्ब ४६ करोड ६८ लाख ७६ हजारको अलैंची निर्यात भएको थियो ।भन्सारले चालु आर्थिक वर्षको ११ महिनामा १४ अर्ब ४३ करोड ९२ लाख ३७ हजार राजस्व उठाएको छ । कार्यालयले गत साउनदेखि जेठसम्म लक्ष्यको ९१ दशमलव ५६ प्रतिशत राजस्व संकलन गरेको हो । यस अवधिमा कार्यालयले १५ अर्ब ७७ करोड १९ लाख ४६ हजार राजस्व संकलन गर्ने लक्ष्य लिएको थियो ।गत आर्थिक वर्षको यही अवधिको तुलनामा भने चालु आर्थिक वर्षमा राजस्व संकलन १४ प्रतिशतले बढेको कार्यालयले जनाएको छ । गत आर्थिक वर्ष २०८०/०८१ को ११ महिनामा कार्यालयले ७७ दशमलव ५६ प्रतिशत राजस्व संकलन गरेको थियो । २०७९/८० को यही अवधिमा भने ६९ दशमलव ९४ प्रतिशत राजस्व संकलन गरेको थियो ।अर्थ मन्त्रालयले मेची भन्सार कार्यालय काँकडभिट्टालाई राजस्व असुलीको वार्षिक लक्ष्य १७ अर्ब ३४ करोड ४६ लाख ३७ हजार रुपैयाँ दिएको छ । कार्यालयलाई वार्षिक लक्ष्य पूरा गर्न असारमा मात्रै २ अर्ब ९ करोड ५४ लाख रुपैयाँ संकलन गर्नुपर्ने दबाब छ।मेची भन्सार कार्यालयले गत आर्थिक वर्षमा पनि राजस्व संकलनको वार्षिक लक्ष्य भेटाउन सकेको थिएन । आर्थिक वर्ष २०८०/८१ मा १८ अर्ब २५ करोड ७८ लाख ६८ हजार रुपैयाँ राजस्व संकलन गर्ने लक्ष्य थियो । तर, लक्ष्यको ७८ दशमलव ४० प्रतिशत अर्थात् १४ अब २३ करोड ५२ लाख ६० हजार रुपैयाँ मात्रै संकलन गर्न भन्सार कार्यालय सफल भयो । यस वर्ष पनि सोही अवस्था दोहोरिन सक्ने भन्सार अधिकारी बताउँछन् ।कार्यालयले लक्ष्य पूरा गर्न असारमा मात्रै २ अर्ब ९ करोड ५४ लाख रुपैयाँ राजस्व संकलन गर्नुपर्छ । तर, कार्यालयकै यसअघिका महिनामा संकलित राजस्व अभिलेख एकै महिनामा यति धेरै राजस्व रकम संकलन भएको देखिँदैन । यहाँ सबैभन्दा धेरै राजस्व संकलन पेट्रोलियम पदार्थको आयातबाट भएको देखिन्छ । ६ अर्ब ९३ करोड ३१ लाख ५२ हजार रुपैयाँ राजस्व संकलन पेट्रोलियम पदार्थको आयातबाट भएको छ । अर्थात् राजस्व संकलनको योगदानमा पेट्रोलियम पदार्थको हिस्सा ६० दशमलव ८१ प्रतिशत छ ।"
प्राधिकरणका कार्यकारी निर्देशक शाक्यले गरे नयाँ भरतपुर २२० केभी सबस्टेशनको अनुगमन,काठमाडौँ — नेपाल विद्युत् प्राधिकरणका कार्यकारी निर्देशक हितेन्द्रदेव शाक्यले भरतपुरस्थित नयाँ भरतपुर २२० केभी सबस्टेशनको अनुगमन गरेका छन्। सोमबार प्राधिकरणको प्रसारण निर्देशनालयका उपकार्यकारी निर्देशक राजन ढकालसहितको शाक्यको प्राविधिक टोलीले अनुगमन गरेका हुन् ।शाक्यले दमौली–भरतपुर १३२ केभी लाइनलाई पूर्ण क्षमतामा सञ्चालन गर्न नयाँ भरतपुर सबस्टेशनमा देखिएको प्राविधिक समस्या छिटोभन्दा छिटो समाधान गर्न निर्देशन दिँदै आवश्यक प्राविधिक परामर्श समेत गरे ।दमौली–भरतपुर १३२ केभी प्रसारण लाइनको विद्युत् वहन क्षमता यसअघि ७० मेगावाट थियो। उक्त क्षमता करिब १३० मेगावाट पुर्‍याउन कन्डक्टर परिवर्तन गरिएको थियो। तर नयाँ भरतपुर २२० केभी सबस्टेशनमा देखिएको प्राविधिक जटिलताका कारण लाइन पूर्ण क्षमतामा सञ्चालनमा आउन सकेको थिएन।निजी ऊर्जा उत्पादकहरूले मर्स्याङ्दी तथा दोर्दी करिडोरमा निर्माण गरेका जलविद्युत् आयोजनाबाट उत्पादन भएको विद्युत् सहज रूपमा राष्ट्रिय प्रसारण प्रणालीमा जोड्न उक्त लाइनले महत्वपूर्ण भूमिका खेल्ने भन्दै आएका छन्। त्यसैले प्राविधिक समस्या समाधान गरेर वृद्धि भएको विद्युत् वहन क्षमता अनुसार लाइन सञ्चालन गर्न अपरिहार्य रहेको कार्यकारी निर्देशक शाक्यले बताए।सबस्टेशनमा आवश्यक कार्य एक–दुई दिनमै सम्पन्न गर्न हेटौंडा ग्रिड महाशाखालाई निर्देशन दिइएको छ। प्राधिकरणका प्रवक्ता ढकालले सबस्टेशन तथा प्रसारण लाइनमा देखिएका समस्या समाधान गरी सबै विद्युत्गृह तथा प्रसारण लाइनहरू पूर्ण क्षमतामा सञ्चालन गरिने जानकारी दिए।
‘बजेटमा टेक एन्ड पे पीपीए आउनु दुर्भाग्यपूर्ण’,"काठमाडौँ — आगामी आर्थिक वर्षको बजेटमा राखिएको नदी प्रवाही (रन अफ द रिभर) जलविद्युत् आयोजनालाई लिऊ र तिर (टेक एन्ड पे) ढाँचामा विद्युत् खरिद बिक्री सम्झौता (पीपीए) गर्ने प्रावधान दुर्भाग्यपूर्ण रहेको सांसद तथा विज्ञहरूले बताएका छन् ।सोमबार नेपाल पूर्वाधार पत्रकार समाजले आयोजना गरेको कार्यक्रममा उनीहरूले ऊर्जा क्षेत्रलाई बचाउन बजेटमा आएको उक्त प्रावधान तत्काल संशोधन गर्न सरकारसँग आग्रह गरे ।संसदको पूर्वाधार विकास समितिका सभापति दीपकबहादुर सिंहले बजेट पक्षपातपूर्ण रहेको र ऊर्जा क्षेत्रलाई बचाउन न्यायोचित निर्णय गर्न आवश्यक पहल गरिने बताए । 'स्वदेशी लगानीकर्ता र ६० लाखभन्दा धेरै सर्वसाधारण नेपालीको सेयर लगानी रहेको क्षेत्र भएकाले सबैको हित हुने गरी आवाज उठाइनेछ,' उनले भने।सांसद उर्मिला माझीले बजेट ल्याउने सरकारका कसैलाई पनि ‘टेक एन्ड पे’को बारेमा जानकारी नहुनु लज्जास्पद भएको बताइन् । अर्की सांसद बिना लामाले यस विषयमा सरोकारवालालाई पूर्वाधार समितिमा डाकेर छलफल गर्ने र सच्याउन माग गर्ने बताइन् । सांसद निशा डाँगीले सरकारले ल्याएको 'टेक एन्ड पे' नीति असफल हुने दाबी गरिन् । सांसद दिनेशकुमार यादवले उक्त प्रावधान तत्काल फिर्ता लिन संसदमा आवाज उठाइरहेको बताए । सांसद महेश बस्नेत, सुशिला श्रेष्ठ र शिव नेपालीले पनि प्रभावकारी रूपमा उठान गरी सच्याउने काम गरिने जनाए ।कार्यक्रममा राष्ट्रिय योजना आयोगका पूर्व उपाध्यक्ष गोविन्दराज पोखरेलले सरकारले रोजगारी सिर्जना गर्ने क्षेत्रमा नै प्रहार गरेको बताए । नीतिगत पूर्वाधारको अभाव खेपिरहेको ऊर्जा क्षेत्रमा सरकार संवेदनशील नभएको उनको भनाइ थियो । आगामी बजेटको बुँदा नसच्याइए कुनै पनि जलविद्युत् आयोजना निर्माण हुन नसक्ने संकट सिर्जना भएको स्वतन्त्र ऊर्जा उत्पादकहरूको संस्था नेपाल (इप्पान) का अध्यक्ष गणेश कार्कीले बताए । 'ऊर्जा क्षेत्रलाई चारैतिरबाट घेर्ने काम भएको छ, साँच्चिकै अप्ठ्यारोमा परेका छौं, सबैको सहयोग अपेक्षा गरेका छौं,' उनले भने।कार्यक्रममा प्रस्तुति दिँदै इप्पानका उपमहासचिव प्रकाश दुलालले ‘टेक एन्ड पे’ नसच्याइए ऊर्जा क्षेत्र गम्भीर संकटमा पर्ने बताए । 'यस व्यवस्थाले १७ हजार ११७ मेगावाटका आयोजना पीपीए गर्न असम्भव हुन्छ,' उनले भने । इप्पानको आन्तरिक अध्ययन अनुसार, हालसम्म लगानी भइसकेको १ खर्ब ९ अर्ब रुपैयाँ डुब्नेछ, र भविष्यमा हुने ३३ खर्ब १४ अर्ब लगानी पनि नहुने खतरा छ । सरकारले आयोजना निर्माणको क्रममा प्राप्त गर्न सक्ने ३ खर्ब २७ अर्ब ६२ करोड र निर्माणपछिको ३१ खर्ब आम्दानी पनि गुमाउनु पर्ने उल्लेख छ ।बैंकहरूले ‘टेक एन्ड पे’ मा आधारित पीपीए भएका आयोजनामा लगानी नगर्ने भएकाले उनीहरूको लगानीको क्षेत्र साँघुरिनेछ । यसले जलविद्युत् क्षेत्रमा सुरक्षित लगानीको वातावरण खल्बलिनेछ । एक मेगावाट आयोजनामा २–३ वर्षसम्म १०० जनाले रोजगारी पाउँछन् भने निर्माणपछि १० जनाले दीर्घकालीन रोजगारी पाउँछन् । ‘टेक एन्ड पे’ ले आयोजना निर्माण रोकिने हुँदा ठूलो संख्यामा रोजगारी गुम्ने र बेरोजगारी बढ्ने सम्भावना छ ।सरकारले १० वर्षमा २८,५०० मेगावाट विद्युत् उत्पादन गर्ने र भारतमा १०,००० मेगावाट निर्यात गर्ने महत्त्वाक्षी लक्ष्य पनि यसले प्रभावित पार्ने सम्भावना रहेको प्रवर्द्धकहरू बताउँछन् । प्रस्तुतिमाथि टिप्पणी गर्दै चार्टर्ड एकाउन्टेन्ट नारायण पौडेलले ‘टेक एन्ड पे’लाई ‘टेक अर पे’ बनाउनैपर्ने बताए । 'यस्तो संवेदनशील विषय कसले, किन, के उद्देश्यका लागि ल्यायो भन्ने प्रश्नको उत्तर पाउन सकिएको छैन,' उनले भने । अर्का चार्टर्ड एकाउन्टेन्ट घनश्याम पौडेलले ऊर्जा क्षेत्रलाई व्यवसायिक होइन, निर्वाहमुखी बनाउने दिशामा सरकारले अघि बढेको बताए । 'खपत वृद्धि गर्न नसकेको भन्दै उत्पादन नै बन्द गर्ने नीति दीर्घकालीन रूपमा घातक हुन्छ,' उनको भनाइ थियो ।नेपाल निर्माण व्यवसायी महासंघका अध्यक्ष रवि सिंहले अहिले नै निर्माण व्यवसायीलाई पर्याप्त विद्युत् नपाइरहेको अवस्थामा बजेटको यो प्रावधानले थप अफ्ठ्यारो ल्याउने बताए । सिमेन्ट उत्पादक संघका पूर्व अध्यक्ष ध्रुव थापाले ऊर्जा उत्पादकलाई कमजोर बनाउँदा सिमेन्ट उद्योग पनि प्रभावित हुने बताए । 'यसलाई तत्काल सच्याउनुपर्छ,' उनले भने ।"
"नेप्सेमा ४.७८ अंकले बढ्यो, कारोबार रकम घट्यो","काठमाडौँ — सेयर कारोबार मापक नेप्से परिसूचक सोमबार ४.७८ अंकले बढेको छ। अघिल्लो दिनको तुलनामा ०.१८ विन्दुले सकारात्मक बनेपछि समग्र नेप्से २ हजार ६ सय अंकमा उक्लेर बन्द भएको छ । आइतबार नेप्से सामान्य अंकले बढेपनि कारोबार रकम भने घटेको छ ।सो दिन कारोबारमा आएकामध्ये १२३ कम्पनीको सेयर मूल्य बढ्यो, १२४ वटाको घट्यो भने बाँकी एउटा कम्पनीको स्थिर रहयो ।सोमबार ७० हजार ८ सय ३१ पटकको सेयर कारोबारमा १ करोड ७५ लाख ८७ हजार ३६ कित्ता सेयर किनबेच भए । ती किनबेचमा ६ अर्ब ४७ करोड १९ लाख रुपैयाँ बराबरको सेयर कारोबार भएको छ । अघिल्लो दिनको तुलनामा कारोबार रकम घटेको हो । आइतबार ९ अर्ब १४ करोड ५८ लाख रुपैयाँ बराबरको सेयर कारोबार भएको थियो ।सोमबार कारोबारमा आएका १३ उपसमूहमध्ये विकास बैंक, जीवन बीमा, उत्पादन तथा प्रशोधन, सामुहिक लगानी कोष, निर्जीवन बीमा र अन्यको परिसूचक घटे । बाँकी सात उपसमूहको परिसूचक बढेको नेप्सेले जनाएको छ।"
सरकारले विकास विरोधी 'टेक एन्ड पे' प्रावधान बजेटमा ल्यायो : कार्की,"काठमाडौँ — सरकारले विकास विरोधी 'टेक एन्ड पे' प्रावधान बजेटमा ल्याएको स्वतन्त्र ऊर्जा उत्पादकहरुको संस्था, नेपाल (इप्पान)का अध्यक्ष गणेश कार्कीले बताए ।नेपाल पुर्वाधार पत्रकार समाजले सोमबार आयोजना गरेको 'बजेटमा टेक एन्ड पे पीपीएमा व्यवस्था र जलविद्युत् क्षेत्रमा पार्ने प्रभाव' मा उनले यस्तो बताएका हुन् ।आगामी बजेटको उक्त बुँदा नसच्चिए एउटा पनि जलविद्युत् आयोजना निर्माण हुन नसक्ने संकट सिर्जना गरेको उनको भनाइ छ । ‘ऊर्जा क्षेत्रलाई सबैतिरबाट घेर्ने काम भएको र साँच्चिकै अप्ठ्यारोमा परेकोले सबैको सहयोग अपेक्षा गरेका छौं’ कार्कीले भने ।कार्यक्रममा प्रस्तुति दिदै इप्पानका उपमहासचिव प्रकाश दुलालले 'टेक एन्ड पे' नसच्चिए ऊर्जा क्षेत्र गम्भिर संकटमा पर्ने बताए । ‘यो व्यवस्थाले १७ हजार १ सय १७ मेगावाटका आयोजनाहरूको पीपीए हुने अवस्था रहँदैन’ उनले भने ।इप्पानको आन्तरिक अध्ययन अनुसार हालसम्म लगानी भइसकेको १ खर्ब ९ अर्ब रुपैयाँ लगानी डुब्नुको साथै भविष्यमा हुने ३३ खर्ब १४ अर्बको लगानी पनि हुदैन । सरकारले पनि आयोजना निर्माण गरिरहँदा प्राप्त हुने ३ खर्ब २७ अर्ब ६२ करोड र निर्माण सम्पन्न भएपछि प्राप्त हुने गर्दा प्राप्त गर्ने ३१ खर्ब रुपैयाँ गुमाउनुपर्ने उल्लेख छ ।बैंकहरुले 'टेक एन्ड पे'मा आधारित पीपीए भएका आयोजनामा लगानी गर्नेछैनन् । यसले गर्दा उनीहरुको लगानीको क्षेत्र साँघुरो हुनेछ भने जलविद्युतमा मानिएको सुरक्षित लगानीको वातावरण खल्बलिने इप्पानले जनाएको छ । एक मेगावाट आयोजना बन्दा १०० जनाले २ देखि ३ वर्षसम्म रोजगारी पाउँछन । निर्माण सम्पन्न भएपछि पनि १० जनाले दीर्घकालीन रोजगारी प्राप्त प्राप्त गर्छन । 'टेक एन्ड पे ले आयोजना निर्माण रोकिने हुँदा यो रोजगारी ठूलो क्षेत्र गुम्ने र देशमा बेरोजगारी बढ्ने सम्भावना हुनेछ’ उनले भने ।जलविद्युत् आयोजना निर्माणमा सिमेन्ट, डण्डी, दुवानीलगायतका उद्योगहरुको प्रत्यक्ष भूमिका हुन्छ । आयोजना बन्न छाडेपछि यी उद्योगहरुले पूर्ण क्षमतामा काम गर्न पाउँदैनन् । जसले गर्दा उनीहरुको उत्पादन घट्छ र नयाँ उद्योग खुल्ने सम्भावना न्यून हुनेछ । सरकारले १० वर्षमा २८ हजार ५ सय मेगावाट विद्युत उत्पादन गर्ने महत्वाकांक्षी लक्ष्य र भारतसँग भएको १० हजार मेगावाट विद्युत निर्यात गर्ने लक्ष्य अलपत्र पर्नेछ ।प्रस्तुतिमाथि टिप्पणी गर्दै चाटर्ड एकाउण्टेण्ट नारायण पौडेलले टेक एण्ड पेलाई 'टेक अर पे' बनाउनुको विकल्प नभएको बताए । ‘यस्तो संवेदनशी विषय कसले किन, के उद्देश्यको लागि ल्यायो भन्ने प्रश्नको उत्तर पाउन छैन’ उनले भने ।अर्का चाटर्ड एकाउण्टेण्ट घनश्याम पौडेलले ऊर्जा क्षेत्रलाई व्यवसायिक बनाउने होइन, निर्वाहमूखी बनाउने दिशातर्फ अघि बढको बताए । खपत वृद्धि गर्न नसकेको हो भने उत्पादन नै बन्द गर्नेतर्फ लाग्नु दीर्घकालिन रुपमा घातक हुने उनको भनाइ छ ।राष्ट्रिय योजना आयोगका पूर्व उपाध्यक्ष डा.गोविन्दराज पोखरेलले सरकारले रोजगारी सिर्जना गर्ने क्षेत्रमा नै प्रहार गरेको बताए । नीतिगत पूर्वाधारको अभाव खेपिरहेको ऊर्जा क्षेत्रमा सरकार संवेदनाहिन भएको उनको भनाइ छ ।कार्यक्रममा नेपाल निर्माण व्यवसायी महासंघका अध्यक्ष रवि सिंहले अहिले निर्माण व्यवसायीलाई धेरै कम विद्युत प्राप्त भइरहकोमा बजेटको यो व्यवस्थाले निर्माण क्षेत्र पनि अफठ्यारोमा पर्ने अवस्था देखिएको उल्लेख गरे । सिमेन्ट उत्पादक संघका पूर्व अध्यक्ष ध्रुब थापाले ऊर्जा उत्पादकलाई कमजोर बनाउँदा समग्र आयोजना निर्माणमा आवश्यक पर्ने सिमेन्ट उद्योग पनि कमजोर हुने बताए । ‘यसलाई तत्काल सच्याउनपर्छ’ उनले भने ।"
ऊर्जा क्षेत्रलाई बचाउन न्यायोचित निर्णय आवश्यक : सभापति सिंह,"काठमाडौँ — संसदको पूर्वाधार विकास समितका सभापति दिपकबहादुर सिंहले बजेट पक्षपातपूर्ण रहेको र ऊर्जा क्षेत्रलाई बचाउन न्यायोचित निर्णय गर्न आवश्यक पहल गर्ने बताएका छन्। नेपाल पुर्वाधार पत्रकार समाजले सोमबार आयोजना गरेको 'बजेटमा टेक एन्ड पे पीपीएमा व्यवस्था र जलविद्युत् क्षेत्रमा पार्ने प्रभाव' मा उनले यस्तो बताएका हुन् ।‘स्वदेशी लगानीकर्ता र ६० लाखभन्दा धेरै सर्वसाधारण नेपालीको शेयर लगानी भएको क्षेत्रलाई सबैको हितहुने गरी आवाज उठाइनेछ’ सिंहले भने। सासंद उर्मिला माझीले बजेट ल्याउने सरकारका कसैलाई पनि टेक एण्ड पे बारे थाहा नहुनु लज्जास्पद भएको बताइन् । अर्की सासंद विना लामाले यस विषयमा सरोकारवालालाई पूर्वाधार समितिमा डाकेर छलफल गर्ने र सच्याउन माग गर्ने बताइन् ।सासंद निशा डाँगीले सरकारले ल्याएको टेक एण्ड पे को नीति असफल हुने बताइन भने दिनेश कुमार यादवले तत्काल फिर्ता लिन संसदमा आवाज उठाइरहको बताए । सासंदहरु महेश बस्नेत, सुशिला श्रेष्ठ र शिव नेपालीले पनि प्रभावकारी रुपमा उठान गरी सच्याउनको लागि काम गर्ने बताए ।"
मौद्रिक नीतिमा महासंघ कोशी प्रदेशको सुझाव: सस्तो कर्जादेखि विद्युतीय कारोबार शुल्क घटाउनेसम्म,"काठमाडौँ — नेपाल राष्ट्र बैंकले तयार पारिरहेको आगामी आर्थिक वर्षको मौद्रिक नीतिमा उद्योग वाणिज्य महासंघ कोशी प्रदेशले स्टार्टअपलगायत साना उद्यमीलाई सस्तो कर्जादेखि विद्युतीय भुक्तानीको शुल्क घटाउनुपर्ने सुझाव दिएको छ ।सुझावमा कर्जा पुनर्तालिकीकरण वा पुनर्संरचना गर्दा असुल हुन बाँकी ब्याजलाई पुँजीकरण गर्न पाइने, सेयर धितोमा प्रवाह हुने कर्जाको सीमा ८० प्रतिशत हुनुपर्ने, घरजग्गा तथा रियल स्टेट कर्जा र सोको धितो सुरक्षाको लोन टु भ्यालु अनुपात बढीमा ५० प्रतिशत हुनुपर्नेलगायत विषय समेटिएका छन् ।यी हुन् मुख्य सुझावहरू:– उद्योग व्यापारको प्रकृति अनुसार चालु पुँजीको आवश्यकता निर्धारण हुने हुँदा हालको निर्देशिकाले सबै उद्योग व्यवसायलाई एउटै मापदण्डमा राखेर अव्यवहारिक नीति लादेको बताइएको छ । उत्पादनमुखी उद्योगका लागि चालु पुँजी कर्जा वित्तीय प्रतिवेदनको अध्ययनको आधारमा निर्धारण गरिनुपर्ने सुझाव दिइएको छ ।– चालु पुँजी कर्जालाई वर्षमा एक पटक ७ दिनका लागि शून्य गर्नुपर्ने व्यवस्था असान्दर्भिक भएकोले खारेज गर्नुपर्ने भनिएको छ ।– त्रैमासको अन्त्यमा ऋण दिन नपाइने हालको व्यवस्था सान्दर्भिक नरहेको र व्यापारमा जुनसुकै बेला अवसर आउन सक्ने हुँदा यो व्यवस्था परिवर्तन गरिनुपर्ने उल्लेख गरिएको छ ।– हाल एसएमई/एमएसएमईको वित्तीय आवश्यकता प्रयोगकर्ताको अडिट प्रतिवेदनको विश्लेषणका आधारमा निर्धारण गरिँदै आएकोमा यस्ता व्यवसायका हकमा गुणात्मक परिधि तोकिएर विस्तारको वातावरण बनाइनुपर्ने भनिएको छ ।– चालु पुँजी कर्जाको भुक्तानी अवधि तीनदेखि दस वर्ष तोकिए पनि बाह्य व्यावसायिक वातावरणमा देखिएको मन्दी तथा तरलताको अभावका कारण उद्योग प्रतिष्ठानहरूले सो अवधिभित्र भुक्तानी गर्न नसक्ने अवस्था रहेको उल्लेख छ ।– ब्याजदरले व्यवसायमा अनिश्चितता बढाएकोले मौद्रिक नीतिमा ब्याजदरमा स्थायित्व ल्याउने उपायहरू समावेश गरिनुपर्ने र ब्याजदर निर्धारणमा स्पष्ट, पारदर्शी तथा पूर्वसूचित मापदण्ड अपनाइनुपर्ने बताइएको छ ।– आयातमा निर्भर व्यवसायहरू, विशेषतः कच्चा पदार्थ तथा प्रविधिमा आधारित उद्योगहरूका लागि विदेशी मुद्रा विनिमयमा सहजता दिनुपर्ने सुझाव दिइएको छ ।– डिजिटल पेमेन्ट प्रणालीमा शुल्क कटौती गर्नुपर्ने र प्रविधिको पहुँच विस्तार गर्नुपर्ने भनिएको छ, जसले व्यवसाय सञ्चालन लागत घटाउने उल्लेख गरिएको छ ।– महिला, युवा तथा स्टार्टअप उद्यमीका लागि विशेष कर्जा योजना, ब्याज अनुदान तथा सहुलियत कार्यक्रमको निरन्तरता र विस्तार हुनुपर्ने महासंघको माग रहेको छ ।"
जगदुल्ला जलविद्युत् आयोजनाको ठेक्का प्रक्रियामा चलखेल भएको छैन : ऊर्जामन्त्री खड्का,"काठमाडौँ — ऊर्जा, जलस्रोत तथा सिँचाइमन्त्री दीपक खड्काले जगदुल्ला जलविद्युत् आयोजनाको ठेक्का प्रक्रियामा चलखेल नगरेको बताएका छन् । सोमबारको प्रतिनिधिसभाको बैठकमा उनले अनलाइनको व्यवस्था भएको ठाउँमा मन्त्रालयले चलखेल कसरी गर्छ भन्दै प्रश्न गरे । चलखेल भए कारबाही हुने समेत उनले दाबी गरे ।‘जगदुल्ला जलविद्युत् कम्पनीले नै सबै जिम्मेवारी र काम गर्ने भएका कारणले आवश्यकताभन्दा बाहिर गएर ऊर्जा मन्त्रालयले चासो चिन्ता, हस्तक्षेप गर्दैन, विभिन्न उजुरी आइसकेपछि हामीले चासो राखेका थियौँ,’ ऊर्जामन्त्री खड्काले भने ।ठेक्का प्रक्रियामा ४ वटा कम्पनीले आवेदन दिएको र २ वटा कम्पनी पास भएको उनले सुनाए । दुई कम्पनीमध्ये कम बोलकबोल गर्नेले पाएको र प्रक्रियागत ठिक ढङ्गले भएको भन्ने कम्पनीले जानकारी दिएको उनले सुनाए । ‘नपाउने कम्पनीलहरुले रद्द भएको ठाउँमा आफूले पाउने आशय राखेको पाइन्छ, त्यो सम्भावना छैन, झन्झटिलो कम्पनीले विभिन्न ठाउँमा आफ्नो स्पष्टता पारिसकेको छ,’ उनले भने, ‘अनलाइनको व्यवस्था भएको ठाउँमा मन्त्रालयले चलखेल कसरी गर्छ ? चलखेल भए त कारबाही भइहाल्छ नि । सम्भव होला र ।’"
निजी क्षेत्रले प्रसारण लाइन प्रयोग गरेर बिजुली खरिद–बिक्री गर्न पाउने निर्देशिकाको मस्यौदा,"काठमाडौँ — सरकारले तीन दशकअघि नै विद्युत् उत्पादनसँगै प्रसारण र वितरणमा निजी क्षेत्रको सहभागिताबारे व्यवस्था गरे पनि बल्ल निर्देशिका बनाउन थालेको छ । विद्युत् ऐन, २०४९ मै विद्युत् उत्पादनसँगै प्रसारण र वितरणमा निजी क्षेत्रको सहभागिताबारे परिकल्पना गरिएको थियो ।तर विद्युत् प्रणालीमा खुला पहुँचको व्यवस्था गर्न विद्युत् नियमन आयोगले बुधबार ‘खुला पहुँच निर्देशिका, २०२५’ को मस्यौदा तर्जुमा गरी रायसुझाव माग गरेको छ ।विद्युत् ऐन, २०४९ को दफा ४ को उपदफा १ मा विद्युत्को सर्वेक्षण, उत्पादन, प्रसारण वा वितरण गर्न चाहने व्यक्ति वा संगठित संस्थाले सम्बन्धित विषयको आर्थिक, प्राविधिक र वातावरणीय अध्ययन प्रतिवेदन तथा तोकिएबमोजिमका विवरण खुलाई तोकिएका अधिकारीसमक्ष अनुमतिपत्रका लागि दरखास्त दिनुपर्ने उल्लेख छ ।सोही दफाको उपदफा २ मा परेको दरखास्तमा तोकिएका अधिकारीले आवश्यक जाँचबुझ गरी गराई दरखास्त परेको मितिले विद्युत् उत्पादन, प्रसारण वा वितरण अनुमतिपत्रको हकमा १२० दिनभित्र तोकिएबमोजिमको ढाँचामा दरखास्तवालालाई अनुमतिपत्र दिनुपर्ने भनिएको छ । सोही ऐनको दफा ५ मा विद्युत् उत्पादन, प्रसारण वा वितरणका लागि दिइने अनुमतिपत्रको अवधि बढीमा ५० वर्षसम्मको हुने उल्लेख छ ।सरकारले नै तीन दशकअघि बनाएको ऐनमा निजी क्षेत्रलाई विद्युत् उत्पादन, प्रसारण र वितरणका लागि बाटो खुला गरे पनि हालसम्म लागू भएको छैन । तीन दशकपछि २०८२ असार ४ मा बसेको नियमन आयोगको २७६ औं बैठकले विद्युत् प्रणालीमा ‘खुला पहुँच निर्देशिका, २०२५’ को मस्यौदा स्वीकृत गर्दै रायसझुाव मागेको हो । निर्देशिका स्वीकृत भए बिजुली खरिद–बिक्रीमा भएको प्राधिकरणको एकाधिकार तोडिने आयोगका अध्यक्ष रामप्रसाद धितालले बताए । ‘अहिले निजी क्षेत्रले जलविद्युत् आयोजना बनाउने र प्राधिकरणले मात्रै बिजुली किनबेच गरिरहेको छ, अब त्यो तोडिन्छ,’ उनले भने ।निर्देशिका स्वीकृत भए प्राधिकरणबाहेक ऊर्जा प्रवर्द्धक, विद्युत् व्यापारमा संलग्न कम्पनी तथा ठूला विद्युत् उपभोक्ताले समेत प्रसारण लाइन प्रयोग गरी बिजुली खरिद वा बिक्री गर्न पाउनेछन् । ठूला–ठूला विद्युत् उपभोक्ताले निजी विद्युत् उत्पादकसँग विद्युत् खरिद–बिक्री सम्झौता (पीपीए) गरी सहमतिमा आधारित दरमाबिजुली खरिद गर्न सक्नेछन् । तर विद्युत् प्रसारण वा वितरण लाइनमार्फत आपूर्ति गर्दा प्रसारण शुल्क, ह्विलिङ चार्ज, डेभिएसन शुल्कलगायत तिर्नुपर्ने निर्देशिकाको मस्यौदामा उल्लेख छ ।औद्योगिक ग्राहकलाई न्यूनतम ५ मेगावाट बिजुली बिक्री गर्नुपर्ने र अन्तरदेशीय विद्युत् व्यापारका लागि न्यूनतम खुला पहुँच कारोबारको मात्रा १० मेगावाट हुनुपर्ने मस्यौदामा उल्लेख छ । आयोगले खुला पहुँचलाई तीन तहमा वर्गीकरण गरेको छ । दीर्घकालीन खुला पहुँचअन्तर्गत ५ वर्षभन्दा बढी अथवा विद्युत् खरिद सम्झौतामा तोकिएको अवधिसम्म प्रणाली प्रयोग गर्न पाइनेछ । मध्यकालीन खुला पहुँच १ वर्षभन्दा बढी वा ५ वर्षसम्म प्रयोग गर्न पाइनेछ । अल्पकालीन खुला पहुँच १ वर्षसम्म अथवा न्यूनतम २४ घण्टा अवधिका लागि प्रयोग गर्नुपर्ने मस्यौदामा जनाइएको छ । आवश्यकताअनुसार सम्झौता गरी प्रणाली प्रयोग गर्न पाउने धितालको भनाइ छ । नोडल एजेन्सी भने प्राधिकरणको विद्युत् प्रणाली सञ्चालन विभागलाई नै तोकिएको छ ।आयोगका अनुसार अल्पकालीन दर खुला पहुँच प्रयोग गरेबापत प्राधिकरणलाई अल्पकालीन दरसंकेतात्मक प्रसारण शुल्क प्रतियुनिट ३९ पैसा तिर्नुपर्नेछ । दीर्घकालीन–मध्यकालीन दरमा मासिक प्रतिमेगावाट २ लाख ८३ हजार २७ तिर्नुपर्नेछ । मस्यौदामा संलग्न भए पनि प्रसारण तथा वितरण लाइनको शुल्कबारे आफू संलग्न नभएको निर्देशिकाको मस्यौदा निर्माणका सदस्य तथा स्वतन्त्र ऊर्जा उत्पादकहरूको संस्था, नेपाल (इप्पान) का उपाध्यक्ष आनन्द चौधरीले बताए ।‘ऐन, कानुनमा पहिले व्यवस्था भए पनि बल्ल निर्देशिकाको मस्यौदा तयार भएको छ,’ उनले भने, ‘निर्देशिका स्वीकृत भएपछि अब प्राधिकरणले जस्तै हामीले पनि बिजुली खरिद–बिक्री गर्न सक्छौं ।’ आयोगले निर्देशिकाका मस्यौदामा निवेदन दिन योग्य हुने मापदण्डसमेत तोकेको छ । ३३ किलोभोल्ट (केभी) ग्रिड सबस्टेसन वा ६६ केभी वा त्यसभन्दा माथिका प्रसारण लाइनमा जोडिएका ५ मेगावाट वा बढी क्षमताका आयोजना, न्यूनतम १ मेगावाट क्षमता भएका क्याप्टिभ आयोजना निवेदन दिन योग्य हुनेछन् ।वितरण अनुमतिपत्र, व्यापारिक अनुमतिपत्र (खुला पहुँच कारोबारका लागि न्यूनतम परिमाण १ मेगावाट) र कन्ट्र्याक्ट विद्युत् ५ मेगावाट वा त्यसभन्दा बढी भई ३३ केभी वा सोभन्दा माथिल्लो भोल्टेजस्तरमा जोडिएका औद्योगिक तथा व्यापारिक उपभोक्तालाई विद्युत्मा खुला पहुँचको सेवा दिन सक्ने व्यवस्था गरिएको छ ।निर्देशिकाको मस्यौदाले अन्तरदेशीय व्यापारमा कुनै बाधा नपरे पनि आन्तरिक व्यापारमा भने केही व्यवधान नगर्ने इप्पानका उपाध्यक्ष चौधरीको भनाइ छ । ‘मुलुकमा धेरै उपभोक्ताले अझै पनि वितरण लाइनमार्फत बिजुली लिइरहेका छन्, प्रसारण लाइन र वितरण लाइनबाट बिजुली प्रयोग गर्ने कति उपभोक्ता छन् भन्ने पनि छैन,’ उनले भने, ‘आन्तरिक बिजुली खरिद–बिक्रीमा भने अप्ठ्यारो हुन सक्छ ।’निर्देशिकाका मस्यौदामा ३३ केभी वा त्यसभन्दा बढी क्षमताका वितरण लाइन र ६६ केभी वा सोभन्दा बढीका प्रसारण लाइनमार्फत निजी क्षेत्रले बिजुली किनबेच गर्ने व्यवस्था गरिएकाले केही समस्या नहुने आयोगका अध्यक्ष धितालले जनाए । विद्युत् ऐन, २०४९ को दफा २२ को उपदफा १ मा अनुमति प्राप्त व्यक्तिले नेपालभित्र आयात गरी वितरण गर्न चाहे सरकारको स्वीकृति लिई विद्युत् आयात गर्न सक्ने उल्लेख छ ।सो दफाको उपदफा २ मा अनुमतिपत्र प्राप्त व्यक्तिले आफूले उत्पादन गरेको विद्युत् विदेशमा निर्यात गर्न चाहे त्यस सम्बन्धमा नेपाल सरकारसँग सम्झौता गरी निर्यात गर्न सक्ने र उपदफा ३ मा विद्युत् निर्यात गर्नेले नेपाल सरकारलाई तोकिएबमोजिम निर्यात कर तिर्नुपर्ने जनाएको छ । जलविद्युत् विकास नीति २०५८ को ६.११ मा विद्युत् निर्यातको व्यवस्था गरिएको छ । उक्त नीतिको ६.११.१ मा देशमा उत्पादित विद्युत् शक्ति विदेश निर्यात गर्नुपरे निर्यातकर्ता र सरकारबीच भएको सम्झौताबमोजिम हुने उल्लेख छ । विद्युत् नियमन आयोग ऐन, २०७४ को दफा १३ को ‘ख’ मा विद्युत् खरिद–बिक्रीको थोक बजार स्थापना नभएसम्म वितरण अनुमतिपत्र प्राप्त व्यक्ति र उत्पादन अनुमतिपत्र प्राप्त व्यक्ति वा व्यापार अनुमतिपत्र प्राप्त व्यक्ति वा प्रचलित कानुनबमोजिम सरकारले स्थापना गरेको संगठित संस्थाबीच हुने विद्युत् खरिद दर र प्रक्रिया निर्धारण गर्ने उल्लेख छ ।सोही दफाको ‘ग’ मा उत्पादित विद्युत् खरिद–बिक्री गर्न अनुमति प्राप्त व्यक्तिहरूबीच विद्युत् खरिद सम्झौता गर्न सहमति दिने र ‘ङ’ मा प्रसारण र वितरण दस्तुर (ह्विलिङ चार्ज) निर्धारण गर्न सकिने व्यवस्था गरिएको छ । ऐनको दफा १४ ‘ङ’ मा विद्युत्को थोक बजार स्थापना, सञ्चालन तथा खरिद–बिक्री प्रक्रिया निर्धारण गर्ने उल्लेख छ । विद्युत् ऐन, २०४९ ले प्राधिकरणलाई मात्र अनुमतिपत्र दिएको र आयोगकै ऐनको अधिकार प्रयोग गरी निर्देशिकाको मस्यौदा तयार गरिएको धितालले बताए ।"
राजावादीको प्रदर्शनमा भएको क्षतिमा बिमाबाट डेढ करोड मात्र भुक्तानी,"काठमाडौँ — गत चैत १५ मा राजावादीको प्रदर्शनमा भएको क्षतिमा डेढ करोड रुपैयाँको मात्र दाबी भुक्तानी भएको छ । हुलदंगामा ४ करोड २१ लाख ८० हजार रुपैयाँ बराबर बिमा दाबी परेकामा जेठ अन्तिम सातासम्म १ करोड ५८ लाख ४५ हजार रुपैयाँ मात्र भुक्तानी भएको बिमा प्राधिकरणको तथ्यांक छ ।प्रदर्शनका क्रममा सरकारी तथा निजी सवारीसाधन, भवनलगायत भौतिक संरचना तोडफोड हुँदा ४६ करोड ९० लाख ८५ हजार ३ सय ४० रुपैयाँ बराबरको क्षति मागदाबीसहित प्रहरीमा जाहेरी परेको थियो । बिमा कम्पनीमा भने करिब सवा ४ करोडको मात्र दाबी परेको थियो । तोडफोड भएकामध्ये निकै थोरै सम्पत्ति–व्यवसायको मात्र बिमा भएकाले दाबी पनि कम परेको बताइएको छ ।यस आधारमा प्रदर्शनमा भएको क्षतिको कुल दाबीमध्ये सवा ४२ करोडभन्दा बढीको बिमा छैन । उनीहरूको क्षति कसले बेहोर्छ भन्ने यकिन छैन । प्रदर्शनमा ५६ वटा घर, संस्था एवं कार्यालयमा भएको तोडफोड तथा आगजनीबाट ३९ करोड ९२ लाख ३६ हजार ६ सय ७६ रुपैयाँको क्षति पुगेको प्रहरीले जनाएको छ । यसमध्ये १५ निजी घर, ३७ निजी संस्था (दुई सञ्चार गृह, एउटा सुपर मार्केट, दुई अस्पताल, चार बैंक, दुई सहकारी, २० व्यवसाय, एक विद्यालय, दुई पार्टी कार्यालय र तीन कार्यालय), एक उद्योग, दुई प्रहरी कार्यालय र ट्राफिक आइल्यान्ड रहेको प्रहरीले जनाएको छ ।प्रदर्शनका क्रममा भएको आगजनी र तोडफोडमा ६९ सवारीसाधनमा क्षति पुगेको प्रहरीको तथ्यांक छ । त्यसमध्ये ६३ चारपांग्रे र ६ दुईपांग्रे सवारी छन् । क्षति पुगेका सवारीमध्ये नेपाल प्रहरीका ७, अन्य सरकारी कार्यालयका १०, सार्वजनिक संस्थानका १, निजी १८ र बाँकी ३३ वटा नम्बर नखुलेका सवारी रहेका प्रहरीको तथ्यांक छ । सवारीसाधनमा भएको क्षति मात्र ६ करोड ८७ लाख ७७ हजार ६ सय ५० रुपैयाँको रहेको प्रहरीले जनाएको छ । प्रदर्शनका क्रममा १० लाख ७१ हजार रुपैयाँ बराबरका ८ सीसीटीभीमा क्षतिपुगेको छ । उल्लिखित सबै क्षतिको विवरण प्रहरीले संकलन गरे पनि क्षतिपूर्तिको निश्चितता भने छैन ।बिमा कम्पनीहरूमा हालसम्म परेको दाबीअनुसार २४ वटा निजी गाडी, २१ वटा घर तथा व्यवसाय (सम्पत्ति), २ वटा सार्वजनिक गाडी, १ वटा इन्जिनियरिङ तथा ठेकेदार जोखिम र अन्य २ वटा गरी कुल ५० वटा दाबी परेको प्राधिकरणको भनाइ छ । यसअनुसार सबैभन्दा बढी दाबी सम्पत्ति बिमामा परेको छ । २१ वटा आवेदनमा २ करोड ५३ लाख ८८ हजार रुपैयाँ बराबरको दाबी परेको हो । जसमा हालसम्म कम्पनीहरूले ११ वटा घर तथा व्यवसायको ५९ लाख २७ हजार रुपैयाँ भुक्तानी भएको छ । १० वटा घर तथा व्यवसायको १ करोड ९० लाख ७३ हजार रुपैयाँ भुक्तानी हुन बाँकी छ ।मोटर बिमा (निजी) मा १ करोड ३५ लाख ८२ हजारको दाबी परेकामा हालसम्म १६ वटाको ७२ लाख ५६ हजार रुपैयाँ भुक्तानी भएको छ । इन्जिनियरिङ तथा ठेकेदार जोखिमका १ दाबीमा ५ लाख र विविधमा १० लाख रुपैयाँ बराबरको दाबी परेको थियो । यसमध्ये इन्जिनियरिङ तथा ठेकेदार जोखिममा कुनै भुक्तानी भएको छैन भने विविधमा सबै (१० लाख) रुपैयाँकै दाबी भुक्तानी भएको छ ।यद्यपि हालसम्म परेका दाबीमध्ये अझै २ करोड ५५ लाख रुपैयाँ भुक्तानी दिन बाँकी छ ।मापदण्ड पुगेका आवेदन (दाबी) को हकमा कम्पनीहरूले भुक्तानीमा कुनै आनाकानी नगरेको नेपाल बिमक संघका अध्यक्ष चंकी क्षेत्रीले बताए । ‘प्रायः आवेदनमा वास्तविकभन्दा बढी दाबी गरिएको हुन्छ । तर सर्भेयरले मूल्यांकन गर्दा निकै कम मात्र क्षति देखिन आउँछ,’ उनले भने, ‘कम्पनीका तर्फबाट भुक्तानीमा कुनै समस्या छैन, बरु छिटो गर्नका लागि सहजीकरण गरिरहेका छन् ।’हुलदंगाका कारण बिमितको धनसम्पत्तिमा भएको क्षतिबाट परेको बिमा दाबी छिटो फर्छ्योट गर्न सुरुमै प्राधिकरणले निर्देशन दिएको छ । तर परेको दाबीको आधाभन्दा कम छ । बिमा कम्पनीका कारण नभएर बिमितले सबै कागजात पेस गर्न नसक्दा धेरै भुक्तानी गर्न नसकेको नेपाल प्राधिकरणका कार्यकारी निर्देशक सुशीलदेव सुवेदीको दाबी छ । ‘दाबी परे पनि वास्तविक क्षति पत्ता लगाउन सर्भे (क्षति मूल्यांकन) गर्नुपर्ने हुन्छ । त्यो क्रममा धेरै बिमितले पर्याप्त कागजात दिन सक्नुभएको छैन,’ उनले भने, ‘सबै मापदण्ड पुगेकाको हकमा कम्पनीहरूले भुक्तानीमा ढिलाइ गरेका छैनन् ।’"
पूर्वप्राथमिक शिक्षाको अवधि संकुचनले पार्ने प्रभाव,"शैक्षिक वृत्तमा विद्यालय शिक्षासम्बन्धी कानुनलाई संशोधन र एकीकरण गर्न बनेको विधेयक, २०८० लाई निकै चासोका साथ हेरिएको छ । मुलुकमा गणतान्त्रिक व्यवस्था र संघीयताको कार्यान्वयनपछि धेरै कानुन नयाँ बनाइए । पाँच दशकपछि बनेको शिक्षा ऐनलाई टाल्दै टाल्दै काम चलाइयो ।हुन त यस बीचमा शिक्षा सरोकारवालाको माग, पहल र दबाबका कारण पटकपटक शिक्षासम्बन्धी विधेयकका मस्यौदा तयार गरिए । तर संसद्सम्म पुग्न सकेन । यस पटक यसले पार पाउने कुरा लगभग निश्चित छ । संसदीय समितिमा रहेको यसको मस्यौदालाई लिएर रस्साकसी चलिरहेको छ । थपघट र जोडघटाउको राजनीति जारी छ । नेपाल शिक्षक महासंघसँगको सम्झौताअनुसार यही असार १५ भित्र प्रतिनिधिसभाबाट विधेयक पारित गरिने भनिएको छ । यदि पारित भयो भने शिक्षा क्षेत्रमा ठूलो उपलब्धि हात परेको मानिनेछ ।विद्यालय शिक्षा विधेयकका नामबाट चर्चा पाएको यो विधेयकमा प्रारम्भिक बाल विकास दुई वर्षको हुने भन्ने बुँदाले नयाँ तरंग सिर्जना हुन पुगेको छ । कक्षा १ मा भर्ना हुनुअघि दुई वर्षको प्रारम्भिक बाल विकासको अनुभव हुनुपर्ने व्यवस्थालाई यसमा उल्लेख गरिएको छ । कक्षा १ मा भर्ना हुनुअघि दुई वर्षको प्रारम्भिक बाल विकासको अनुभव बालबालिकाका लागि पुग्दैन, पर्याप्त हुँदै होइन । जुन व्यवस्था गर्न खोजिएको छ सो पूर्णतया गलत सावित हुनेछ ।सरकारले कक्षा १ मा भर्ना हुनुअघि एक वर्षको प्रारम्भिक बाल विकासको नीति ल्याएको थियो । पछि दुई वर्षको बनाइयो । जबकि सरकारीस्तरबाट सुरु हुनुपूर्व नै निजीस्तरबाट सञ्चालित संस्थाहरूले तीन वा चार वर्षको अभ्यास गर्दै आएका थिए । अहिले पनि सोही अभ्यास गरिँदै आएको छ । तीन वा चार वर्षको अभ्यास गरिरहँदा त्यसले बालबालिकामा कुनै असर पारेको छैन । सरकारी अनुसन्धानले पुष्टि गरेको पनि छैन । तसर्थ हचुवाका भरमा नयाँ नीतिलाई विधेयकमा समावेश गरिएको छ ।विदेशमा बालबालिका कक्षा १ मा भर्ना हुनुअघि तीन वा चार वर्षको पूर्वप्राथमिक तहमा भर्ना हुने अभ्यास नौलो होइन । विश्वका थुप्रै मुलुकमा यस्तो अभ्यास भइरहेको छ । विकसित मुलुकमा पनि यस्तै अभ्यास भइरहेका छन् । त्यहाँका बालबालिकाले कक्षा १ मा भर्ना हुनुअघि तीन वा चार वर्षको पूर्वप्राथमिक तहको अनुभव लिएका कारण चौतर्फी विकासबाट पछाडि परेका छैनन् । उनीहरूको सोच र दृष्टिकोण हामीभन्दा निकै अग्रगामी छ । उनीहरू कक्षा १ मा भर्ना हुनुअघि दुई वर्षको मात्र पूर्वप्राथमिक शिक्षाको अनुभव लिएर आज यो अवस्थामा पुगेका होइनन् भन्ने कुरा बुझ्नु जरुरी छ ।फोरबेलले सन् १८३७ मा पूर्वप्राथमिक विद्यालय (प्रि–स्कुल) को स्थापना गरेका थिए । प्रि–स्कुललाई ‘किन्डरगार्टेन’ वा ‘गार्टेन अफ चिल्ड्रेन’ भन्न थालियो । बच्चाहरूको बगैंचालाई जर्मनी भाषामा यसो भनियो । सन् १९०७ मा डा. मारिया मन्टेश्वरीले मन्टेश्वरी प्रि–स्कुल थालिन् । मन्टेश्वरीचाहिँ प्रि–स्कुलको विधि हो । पूर्वप्राथमिक वा मन्टेश्वरी दुवैको सोच बालबालिकामा सामाजिक, बौद्धिक तथा मानसिक विकास तलबाटै हुनुपर्छ भन्ने नै हो ।औद्योगिकीकरणसँगै महिला रोजगारीको अवधारणा पनि अगाडि आउन थाल्यो । धमाधम महिला रोजगार हुन थाले । महिला जागिरे भएपछि बच्चाको रेखदेख तथा विभिन्न विकासका लागि पूर्वप्राथमिक विद्यालयमा भर्ना गर्न थालियो । पूर्वप्राथमिक विद्यालय सेवाका रूपमा अगाडि बढ्न थाल्यो ।महिला पनि जागिरे हुने भएपछि पूर्वप्राथमिक सेवाको आवश्यकता बढ्न थाल्यो । यो सेवाको विस्तार हुन थाल्यो । नेपालमा पनि यो सेवाले प्रवेश पायो । मन्टेश्वरी पद्धति नेपालमा २००५ सालमा भित्रिएको हो । तत्कालीन राणा शासकले नै यो पद्धतिलाई भित्र्याएका थिए । यसबाट पूर्वप्राथमिक (प्रि–स्कुल) आवश्यक छ भन्नेमा राणा शासकले पनि स्वीकार गरेको पुष्टि हुन्छ ।शिक्षा विधेयकमार्फत बालबालिकालाई ४ र ५ वर्षमा प्रारम्भिक बाल शिक्षा प्रदान गर्ने तथा त्यसपछि कक्षा १ मा भर्ना गर्ने नीति अवलम्बन गर्न खोजिएको छ । सरकारले सञ्चालन गरेका प्रारम्भिक बाल विकासका साथै निजीस्तरबाट सञ्चालित संस्थामा पनि सोही अवधारणा लागू गर्ने नीति लिइएको देखिन्छ ।सरकारले बजेट लगायतका कारण धान्न नसक्दा दुई वर्षमा खुम्च्याउन खोजेको प्रस्ट हुन्छ । तर यसमा राज्यले सक्दैन भने निजीलाई पनि अङ्कुश लगाउनु गलत हुन्छ । बालबालिकालाई धेरै भार भयो, मानसिकतामा असर पर्‍यो, जबरजस्ती पाठ्यपुस्तक लादियो जस्ता तर्कले काम गरेको थाहा हुन्छ । यी तर्क सरासर गलत हुन् । केहीले गलत अभ्यास र प्रयोग गरेको भरमा सबैलाई एउटै आँखाबाट हेर्नु उपयुक्त हुँदैन ।अहिलेको र ५० वर्षअघिको समाज वा सामाजिक संरचना फरक भइसकेको छ । सोच फरक छ । शैली फरक छ । त्यो बेला संयुक्त परिवार हुन्थे । बालबालिकालाई बाजेबज्यै, काकाकाकी, ठूलोबुवा, ठूलीआमा वा एकै घरका सदस्यहरूले हेरचाह गरिदिन्थे । अब संयुक्त परिवार कमै देख्न पाइन्छ । रोजगारी लगायतका कारण परिवार एकल हुँदै छ । शिशुलाई हेरिदिने, स्याहार गर्ने वा रेखदेख गर्ने मानिस घरमा हुन छाडे । त्यसमाथि पूर्वप्राथमिक उमेर पुग्दा बच्चाको विभिन्न विकासका लागि सहजीकरण गरिदिने तालिम प्राप्त व्यक्ति घरमा हुने सम्भावना रहँदैन ।तालिम प्राप्त नभएका व्यक्तिले त्यो उमेरका बालबालिकालाई जथाभाबी सिकाउने गर्दा बच्चाको हुनुपर्ने विकास नहुन सक्छ । विधेयकमा प्रस्ताव गरिएको जस्तो बालबालिका चार वर्षको हुँदा पूर्वप्राथमिक शिक्षा प्रदान गर्ने कुराले कुनै पनि महिलालाई रोजगारीका लागि निरुत्साही गर्न खोजेको ठहर्छ ।अहिले पतिपत्नी दुवै रोजगार नहुँदा जीविकोपार्जन गर्न कठिन हुने अवस्था भइसकेको छ । महिला काममा जानुपरेमा बच्चा चार वर्षको हुँदासम्म कसले हेरिदिन्छ ? स्याहारसुसार कसले गरिदिन्छ ? अर्थात् कामकाजी महिला बच्चा चार वर्षको नहुन्जेलसम्म काममा नफर्क भन्न खोजिएको बुझिन्छ । सुत्केरी बिदासहित त्यति लामो बिदा पाउन सक्छन् त महिलाले ? पक्कै पनि सक्दैनन् । कि रोजगारी छाड्नुपर्छ कि स्याहार गर्ने व्यक्ति घरमा राख्नुपर्ने हुन्छ । यो अव्यावहारिक पाटो हेरिएको छैन । कसैको लहडमा यो नीति ल्याउन खोजिएको देखिन्छ ।बालबालिकाको भाषिक, बौद्धिक, सामाजिक, मानसिक, संवेगात्मक आदिको विकास शिशु अवस्थादेखि सुरु हुन्छ । बच्चा पाँच वर्षको पुग्दा यी विकास लगभग भइसकेको हुन्छ । तसर्थ बालबालिका चार वा पाँच वर्षमा पुग्दा पूर्वप्राथमिक तहमा भर्ना हुनु भनेको निकै ढिला भइसकेको हुन्छ । हामीले कोभिड–१९ का बेलामा देखिसक्यौं । भोगिसक्यौं । त्यो बेलामा घरमा बसेका बच्चालाई अहिले हामी कोभिड ब्याच भन्छौं । तिनले प्रि–स्कुल वा किन्डरगार्टेन पढ्ने अवसर पाएका थिएनन् ।त्यो बेलाका बच्चा अहिले कक्षा १, २ वा ३ मा छन् । तिनलाई सिकाइमा निकै कठिन भएको छ । उनीहरूले त्यो बेला न साथीभाइ पाए न त सिक्ने अवसर पाए । त्यसले गर्दा तिनीहरू निकै कठिनाइका साथ पढिरहेका छन् । यो त प्रमाणित भएकै कुरा हो । प्रि–स्कुलको अनुभव नहुँदा बालबालिकाले कक्षा १ को वर्तमान पाठ्यक्रम धान्न नसक्ने अवस्था हुन्छ । प्रि–स्कुल दुई वर्षको मात्र बनाउने हो भने कक्षा १ देखि नै पाठ्यक्रममा कटौती गर्नुपर्ने हुन्छ । अर्थात् थोरै सजिलो बनाइदिनुपर्ने हुन्छ । ‘कखग’ वा ‘एबीसीडी’ राम्रोसँग नसिक्दै कक्षा १ मा भर्ना गर्ने हो त ? यो गम्भीर प्रश्न हो ।सुरुको कम्तीमा तीन वर्ष जग हो । यो समय बालबालिकाका लागि महत्त्वपूर्ण हुन्छ । विद्यालय भनेको ‘कखग’ वा ‘एबीसीडी’ सिक्ने ठाउँ मात्र होइन । औपचारिक पढाइ लेखाइअघिका सीप सिक्ने, भाषाको विकास गर्ने, अन्तरक्रियाको विकास गर्ने, भावना व्यक्त गर्न सिक्ने, तालिका प्रयोग गर्न सक्ने, होइन भन्न र सुन्न सिक्ने जस्ता कुरा हुनुपर्छ । त्यो भनेको दुई वर्षले मात्र पुग्दैन । यी सिक्न बच्चा तयार हुनुपर्छ । दुई वर्षमा तयार हुन्छ त ? घरमा तालिम नपाएकाले यी कुरा व्यवस्थित रूपमा सिकाउन पनि सक्दैनन् । चार वर्षमा सिक्नुपर्ने कुरा दुई वर्षमा सिक्दा त भार हुन्छ ।पाठ्यभार भयो भने त भार नगर भनेर पो सिकाउनुपर्छ । कसैले दुई वर्षको बच्चालाई पढायो र गलत अभ्यास गर्‍यो भन्दैमा बच्चालाई सिक्ने अधिकार खोस्नु भएन । त्यस्ता संस्था सञ्चालनको अनुमति लिएको हुनुपर्छ, त्यहाँ तालिम प्राप्त जनशक्ति कार्यरत हुनुपर्छ । यसको अनुगमन गरिनुपर्छ । जसले गलत गरेका छन् उनीहरूलाई कारबाही गर्नुपर्छ वा सही तरिका सिकाइदिनुपर्छ । पाठ्यभार बढी भयो, पढाउने काम गरियो भन्ने नकारात्मक भाष्य सिर्जना गर्न खोजिएको मात्र छ ।बालबालिकालाई चार वर्ष नहुन्जेलसम्म घरमै राख्ने र मोबाइल फोनको लत बसाल्ने नीति सबैभन्दा खतरनाक हुनेछ । स्क्रिनको खराब लत लागेको बालबालिकालाई सम्हाल्न सक्ने अवस्था रहँदैन । यसबारेमा गम्भीर भएर सोच्नुपर्छ । बालबालिकालाई घरमा मोबाइल फोनको लत बसाल्दिनुभन्दा तालिम प्राप्त व्यक्तिको जिम्मामा दिनु उपयुक्त हुन्छ ।विकसित मुलुकमा शिशु आमाको पेटमा हुँदा नै अभिभावकलाई सिकाउने गरिन्छ । हामीकहाँ अभिभावकलाई सिकाइँदैन र सिकाउन जिम्मेवार संस्थामा लैजान पनि रोक लगाइँदै छ । तसर्थ शिक्षा ऐनमा बाल अधिकारमाथि नै प्रतिबन्ध लगाउने र सिकाइ तथा विकासलाई रोक्न खोज्ने व्यवस्था समावेश गर्नु हुँदैन । यस मामिलामा समयमा नै गम्भीर भएर सोचौं ।"
ग्वार्को ओभरपासले उब्जाएका प्रश्न,"बालकले पहिलो पटक पाइला चाल्दा छर्ने खुसी अनुपम हुन्छ । अहिले नेपालको सडक विकासमा ग्वार्को ओभरपासले ल्याएको खुसी पनि यस्तै हो । हामी सडक पूर्वाधार प्रविधिमा बल्ल आशाका पाइलाहरू सार्दै छौं । हाम्रो वास्तविक अवस्था यही हो ।निर्माण सम्पन्न गर्न चार वर्ष लामो समय लाग्यो । पटक–पटक म्याद थप भयो । पटक–पटक प्राविधिक विषय जोडिएर आयो । अन्ततः परियोजनाले सफलता हात पारेको छ । कतिले यसलाई ‘फ्लाईओभर’ भनेका छन् । नामको सन्दर्भमा सडक विभागले केही समय अगाडि विज्ञप्ति नै जारी गर्नुपरेको थियो । कारण, वास्तविकताको गहिराइबिना चर्चाका लागि सोसल मिडियामा सबै विज्ञ बन्नु, इन्जिनियर बन्नु हो । विकसित देशमा पुरानो भइसकेको तर नेपालका लागि नयाँ प्रविधि मानिएको ग्वार्को ओभरपासमा प्रयोग भएको प्रविधि कम लागत, सरल प्रविधि, निर्माणमा लचकता र वातावरणीय दृष्टिले उत्तम मानिए पनि स्थान अनुपयुक्तता र यसको स्वीकृतिको प्रश्न भने उठिरहेको थियो । अब अन्य परियोजनाका लागि यो एक सिकाइ भएको छ र हुनेछ । तथापि अब ग्वार्कोको रिङरोडमा गाडीहरू सलल बग्नेछन्, बिनाकुनै अवरोध । अनि मंगलबजार इमाडोल सवारीले भने राहतको श्वास फेर्दै, केही चनाखो हुँदै सडक पार गर्नुपर्ने देखिन्छ । किनकि सर्भिस लेनका क्रस सवारी र उही दिशाका पैदल यात्रीहरूको आवतजावत सोही अन्डरपासबाट नै हुनेछ । जे होस्, ग्वार्को चोकमा सवारी जामको बृहत् समस्या समाधान भएको छ ।प्रश्नहरूललितपुरको ग्वार्को चोक, उपत्यकाको व्यस्त र जटिल यातायात क्रसिङ जक्सनमध्ये एक हो । ‘कन्फ्लिट प्वाइन्ट मिनिमाइज’ गरी यहाँको यातायात प्रवाहलाई सुचारु बनाउन एउटा ‘फ्लाईओभर’ निर्माण गर्ने योजना बन्यो । यसको प्रमुख भौतिक संरचना बालकुमारीपट्टि ३२० मिटर, सातदोबाटोपट्टि १८५ मिटर र ३५ मिटरको ओभरहेड ब्रिजसहित जम्मा ५४० मिटरको ‘मेकानिकल्ली स्टेबलाइज अर्थफिल वाल’को ब्लाइन्ड र्‍याम्पसहितको ‘ग्रेड सेपेरेटेड क्रसिङ’ हो । जसको अधिकतम उचाइ ६ मिटरभन्दा केही बढी छ । जुन ‘ओभरहेड ब्रिज’को उचाइ अर्थात् अन्डरपासको क्लियरेन्स हो । यसभित्र कैयौं जटिल प्राविधिक विषयहरू भए पनि मूलभूत रूपमा ‘प्रिकास्ट प्यानल’को फेस देखिने संरचना यही नै हो । जुन संरचना अहिले ठडिएको छ ।यस्तै, यसको कहानीले बताउँछ– सीमित स्रोतले कसरी प्राविधिक डिजाइनमा कन्जुस्याइँ ल्याउँछ । ३१ करोड बढीको लागत अनुमान गरिएको काम पौने १८ करोडमा सकिएको छ । चार वर्षभन्दा बढी समय लागेको छ । यसले हाम्रो योजना र कार्यान्वयन क्षमताको यथार्थ चित्र देखाएको पनि हो ।यस्तै, यो केवल यातायात सञ्चालनको अवसर मात्र नभई सहरी विकासका आधारभूत सिद्धान्तको अवसर पनि बन्नुपर्छ । यो केवल एउटा माटो र कंक्रिटको थुप्रो मात्र होइन, यो हामी नेपालीको विकासप्रतिको तिर्खा, आशा र प्रविधिमा बामे सर्दै गरेको एउटा खुसीको प्रतीक बन्नुपर्छ । यो हाम्रो देशको सडक पूर्वाधारमा एउटा नयाँ प्रविधिको इँटा थपिएको खुसी पनि हो । यो खुसीको लहरले हामी कति आशावादी छौं र कति सकारात्मक सोच राख्छौं भन्ने पनि देखाउँछ । तर, यो खुसीको पटांगिनीभित्र केही यथार्थहरूका गुन्जन पनि छन् । सडक पूर्वाधार प्रविधिमा हाम्रो सोच, अवस्था र स्थान कहाँ छ ? नेपालमा सडक क्षेत्रका दिग्गज विद्वान् तथा विज्ञहरू थुप्रै छन् । सडक विभागसँग वर्षौंको अनुभव छ । र, त्यहाँ झन् दिग्गज अग्रज विज्ञहरू छन् । तैपनि क्षमा माग्दै, ग्वार्को ओभरपासबाट केही शिक्षा लिँदै भविष्यको बाटो तय गर्ने हो कि ? यहाँहरूलाई ज्ञात कुरा नै सम्झाउने प्रयास गरेको छु । निर्माण सम्पन्नतापश्चात् सञ्चालन भएसँगै र भविष्यमा ‘ग्वार्को ओभरपास’ले घना सहरी योजना, यातायात व्यवस्थापन र आर्थिक तथा सामाजिक गतिशीलताका विभिन्न पक्षहरूलाई अप्रत्यक्ष प्रभावित पार्ने केही प्रश्नहरू खडा गरेको छ । प्राविधिक दृष्टिले के यो ‘फ्युचर प्रुफ’ छ ? के भविष्यमा यो संरचनालाई ‘एक्स्पान्ड’ वा ‘मोडिफाई’ गर्न सकिन्छ ? अर्थात् यसको ‘फ्लेक्सिबिलिटी’ असम्भव छ ।यस्तै, सामाजिक, आर्थिक तथा मनोवैज्ञानिक दृष्टिकोणमा, के सबै किसिमका पैदलयात्रीका लागि ‘एक्सेसिबिलिटी र मोभिलिटी’का लागि ‘युनिभर्सल डिजाइन’ छ ? के यो घना सहरी क्षेत्रमा ‘सामाजिक र मनोवैज्ञानिक ब्यारिअर’ रहितको संरचना हो ? के यसले सडक वारपारको आर्थिक र व्यापारिक गतिविधि र प्रभावलाई कुनै असर नगर्ला ? के यसलाई वातावरणीयमैत्री र ‘एस्थेटिकल्ली वेल’ संरचना भन्न सकिन्छ ? यस्ता–यस्ता प्रश्नहरू मेरो मथिङ्गलमा उब्जिएका छन् । यी र यस्ता प्रश्नहरूको उत्तर हामीले बनाउने संरचनाहरूमा अनिवार्य हुनुपर्दछ । विशेषगरी घना सहरी क्षेत्रमा निर्माण हुने सबैजसो भौतिक संरचनाहरूमा त झन् अनिवार्य हुनुपर्दछ । ‘ग्वार्को ओभरपास’ सँग माथिका प्रश्नहरूको उपयुक्त उत्तर छैन ।यी सबैको कारक हो हाम्रो स्रोतको सीमितता, प्राविधिक डिजाइनमा कन्जुस्याइँ, अनि सस्तोमा काम चलाउने बाध्यता । त्यसैले कल्पना गरौं त, घना सहरी क्षेत्रमा यो अत्यधिक लामो ‘ब्लाइन्ड र्‍याम्प’ले पैदलयात्रीहरूका लागि, विशेष गरी अपाङ्गता भएका व्यक्तिहरू, वृद्ध नागरिक र बालबालिकाहरूका लागि कति गम्भीर अवरोध बन्न सक्छ । यसले सो क्षेत्रको सडक वारिपारिमा आर्थिक तथा सामाजिक विभाजन, व्यापारिक र मनोवैज्ञानिक अवरोधहरू सिर्जना पक्कै गर्नेछ भन्ने महसुस पछि हुनेछ । निर्माण सामग्री र प्रविधि वातावरणमैत्री भए तापनि भविष्यमा वातावरणीय पक्षमा पनि यसको असर कम छैन । यो ब्लाइन्ड संरचनाले सहरी हरियाली क्षेत्रमा प्रत्यक्ष क्षति पुर्‍याउँछ नै । विशेषगरी सहरी क्षेत्रमा यातायात व्यवस्थापनको दृष्टिकोणबाट मात्र हेर्दा, यो ‘ब्लाइन्ड र्‍याम्प’ कुशल मानिएला ।तर भविष्यमा यसले यातायात प्रवाहलाई झन् जटिल बनाउन सक्नेछ र वैकल्पिक यातायातका माध्यम र साधनहरूको विकासमा बाधा सिर्जना गर्नेछ । यो डिजाइनले सहरी गतिशीलताको दक्षतालाई केही कमजोर पार्न सक्छ । त्यसैले सीमित ठाउँ वा जमिन भएको घना सहरी योजनाका मूल सिद्धान्तहरूसँग खास यस प्रकारको संरचनाले मेल खाँदैन ।तर कम घनत्व र संरचना भएको ग्रामीण क्षेत्रमा ‘एक्सप्रेस–वे’हरूबीच ‘एक्सिस कन्ट्रोल’ गर्ने उद्देश्यका लागि सबैभन्दा सस्तो, साधारण र उपयुक्त संरचनाका रूपमा यसलाई पहिलो रोजाइमा लिन सकिन्छ ।परिभाषामा हराएको अर्थफ्लाइओभर र ओभरपास (वा ओभरब्रिज) शब्दहरू प्रायः एकअर्काका पर्यायवाचीझैं प्रयोग गरिन्छन्, तर यी संरचनाहरूको डिजाइन, प्रयोजन र प्रयोगको सन्दर्भमा महत्त्वपूर्ण भिन्नता पाइन्छ ।‘फ्लाइओभर सामान्यतः सहरी क्षेत्रमा, जटिल ट्राफिक व्यवस्थापनका लागि, धेरै लेन, चोक, वा अवरोधहरू पार गर्न बनाइने अग्लो, लामो र जटिल संरचना हो । यसमा प्रायः घुमाउरो र्‍याम्प, धेरै जडान बिन्दु, र धेरै तह (मल्टिलेभल) हुन्छन् । तसर्थ, सहरी क्षेत्रमा, जहाँ ठाउँको अभाव, जटिल ट्राफिक ढाँचा र उच्च सवारी चाप हुन्छ, त्यहाँ फ्लाइओभरहरू बढी उपयुक्त हुन्छन् । यसले धेरै ट्राफिक ‘म्यानुभर’ को सम्बोधन सक्छ र भूमिको अधिग्रहण आवश्यकतालाई कम गर्दछ । यसलाई प्रायः ‘क्लोभरलिफ’ वा ‘स्ट्याक इन्टरचेन्ज’ जस्ता जटिल ‘इन्टरचेन्ज’हरूको भागका रूपमा प्रयोग गरिन्छ ।ओभरपास (ओभरब्रिज) भनेको साधारणतया एउटा सडक, रेलवे वा अन्य संरचनामाथि अर्को सडक वा पैदलयात्री मार्ग पार गर्न बनाइने साधारण, सीधा र छोटो स्पानको साधारण पुल हो । यसको उद्देश्य मुख्यतः दुई मार्गबीचको क्रसिङलाई सुरक्षित बनाउनु हो । र, ग्रामीण भेग जहाँ पर्याप्त भूमि उपलब्धता, कम बजेट र सरल ट्राफिक ढाँचाका लागि ओभरपास बढी उपयुक्त हुन्छ ।संस्थागत कमजोरीनेपालमा पूर्वाधार विकासको निर्णय प्रक्रिया ‘नवप्रवर्तन’ भन्दा ‘फाइल क्लोज गर्ने’ सीधा बाटोमै चलेको छ । यहाँ नवप्रवर्तनले कानुनी मान्यता पाउन त के, बरु उल्टै दिमागी दुरुपयोगको दाग र ट्याग सँगै रातोघरको ढोकासम्म उभ्याउने निश्चित बनाउँछ । यस्ता सम्भावित डर र समस्याका कारण हामीमा विशुद्ध प्राविधिककेन्द्रित दृष्टिकोण, सीमित परामर्श प्रक्रिया र अल्पकालीन दृष्टिकोण विद्यमान छन् । र, यी बाध्यता हुन् । अर्को हाम्रो व्यवहारमा पनि समस्या नभएको होइन ।हामी इन्जिनियरहरूले मुख्य रूपमा ट्राफिक प्रवाह र प्राविधिक मापदण्डहरूमा ध्यानकेन्द्रित गर्छौं । जबकि मानवीय र सामाजिक पक्षहरूलाई न्यून महत्त्व दिन्छौं । स्थानीय समुदाय, यातायात विशेषज्ञ, वास्तुविद् र सामाजिक तथा मनोवैज्ञानिकविद्हरूसँग व्यापक परामर्श प्रक्रिया सञ्चालन गर्नु आवश्यक हुन्छ तर गरिँदैन । गरे पनि प्रक्रियामा मात्र सीमित हुन्छन् । तात्कालिक यातायात समस्या समाधानमा मात्र ध्यान दिइन्छ तर दीर्घकालीन सहरी विकासको समग्र योजनालाई पर्याप्त महत्त्व दिइँदैन । यो हाम्रो यथार्थ र विडम्बना हो । अब नवप्रवर्तनले कानुनी मान्यता पाउनुपर्छ र हामीले पनि व्यवहारमा ल्याउनुको विकल्प छैन ।दिगो समाधानअब बन्ने हाम्रा आधुनिक संरचनाहरूमा पूर्ण समावेशी, दिगो र मानवकेन्द्रित दृष्टिकोण अपनाउनु अपरिहार्य छ । सहरी विकासका आधुनिक सिद्धान्तहरूलाई ध्यानमा राख्दै, हामीले एक बहुआयामिक र दीर्घकालीन दृष्टिकोणबाट योजना निर्माण गर्नुपर्नेछ । उद्घाटनमा प्रधानमन्त्रीले अब यस्ता संरचनाहरू थप बन्छन् भन्नुभयो । यो राजनीतिक भाषा थियो । तर मेरो मनमा चसक्क बिज्यो । अब चक्रपथको कलंकी–चाबहिल–कोटेश्वर खण्डको निर्माण हुँदै छ । राजधानीका कुनै पनि सडक चोकहरूका ‘ग्वार्को ओभरपास’ जस्तो ‘ब्लाइन्ड ब्यारिअर’ संरचना अब प्रस्ताव र स्वीकृत नहोस्, नगरियोस् । अबको हाम्रो छनोट मानवकेन्द्रित डिजाइनसहितका बहुस्तरीय ‘मोडुलर फ्लाइओभर डिजाइन’मा हुनुपर्छ ।विशेषगरी काठमाडौंजस्तो उपलब्ध सीमित जमिनलाई मध्यनजर गर्दै ‘सेन्टर लाइन पायर’ र ‘क्यान्टिलेभर प्रोजेक्टेट’ सहितको ‘एलिभेटेट क्यारिज–वे’ को अवधारणा समावेश हुनुपर्छ । जहाँ सीमित जमिनलाई बहुउपयोग गर्न सकियोस् । आर्थिक पक्षमा प्रारम्भिक लगानी केही बढी र महँगो हुने भए तापनि माथि उठेका सबै प्रश्नहरूको लगभग जवाफ हुन्छ । समाधान हुन्छ । अब दीर्घकालीन किफायती, कम मर्मत र प्रभावकारीतिर हाम्रो ध्यान जानुपर्छ । जसले प्राविधिक क्षमता, सामाजिक आवश्यकता र पर्यावरणीय संवेदनशीलतालाई सन्तुलित गर्न सकोस् ।अन्त्यमा, ग्वार्को ओभरपासले हामीलाई खुसी, आशा र प्रविधिको स्वाद त दिएको छ, तर सँगै गम्भीर प्रश्नहरू पनि छोडेको छ । अबका संरचनाहरूले ती प्रश्नहरूको जवाफ दिन सक्नुपर्छ । विकसित देशका सहरी क्षेत्रमा ‘ग्रेड सेपरेटेड फ्लाइओभर’हरू गहनाजस्तै ‘लाइटवेट, मोडुलर, फ्युचर–प्रुफ र एस्थेटिक इन्टिग्रेसन’सहितका हुन्छन् । जुन हेर्दा सुन्दर, लचिलो र वातावरणमैत्री हुन्छन् । अब सहरी क्षेत्रमा ग्वार्कोको यस्तो संरचनालाई पूर्ण रूपमा निरुत्साहित गर्दै नयाँ प्रविधिका न्यूनतम जमिन ओगट्ने र सबैका लागि पहुँचयोग्य संरचना निर्माण प्राथमिकता हुनुपर्छ । अनिमात्र, सहरको मुटुमा, भविष्यको सपना बोकेर, हामीले बनाउने पुलहरू केवल गन्तव्य जोड्ने होइनन्, मन, भावना र सम्भावनाका पुल बन्नेछन् ।– रावल कर्णाली प्रदेशका सिनियर डिभिजनल इन्जिनियर हुन् ।"
सुधारौं कर्मचारीतन्त्र,"नेपालको संघीय शासन प्रणालीको उद्देश्य थियो– शासनको पहुँच जनताको घरदैलोमा पुर्‍याउने । स्थानीय तहलाई अधिकारसहित सेवा प्रवाहको मूलकेन्द्र बनाउने सोचसँगै जनतामा एक किसिमको आशा पलाएको थियो । तर विडम्बना ! ती अपेक्षा अझै अपूरै छन् ।आज पनि जनताले दैनिक रूपमा भोगिरहेका दुःख, समस्या र पीडाको जिम्मा लिने कुनै तह देखिँदैन । जनताका आधारभूत आवश्यकताप्रति चासो नदेखाउने कर्मचारीतन्त्र सुविधा उपभोग गर्ने एउटा यन्त्रजस्तै सावित भएको छ ।हाम्रा वडा कार्यालय, स्वास्थ्य संस्था, विद्यालय वा कृषि सेवा केन्द्र– सबै सेवामूलक निकायमा जनताले भेट्ने अनुहार भनेकै सरकारी कर्मचारी हुन् । तर तिनमा पनि सेवा गर्ने भावना कम, सुविधा खोज्ने प्रवृत्ति बढी देखिन्छ । कतिपय कर्मचारी समस्याको समाधान खोज्ने होइन, त्यसलाई टार्ने, टालटुल गर्ने अभ्यासमै सीमित छन् । फाराम भराउने, लाइन बस्न लगाउने, फाइल घिसार्ने, पटक–पटक आउनू भन्नेजस्ता उनीहरूका व्यवहार जनताका लागि सामान्य भइसकेका छन् । यस्तो अवस्थामा आमनागरिकको राज्यप्रतिको विश्वास घट्नु स्वाभाविक हो । संघीयता कार्यान्वयनसँगै सेवाप्रवाहमा सुधार आउने अपेक्षा गरिएको थियो । तर अहिले कर्मचारी प्रवृत्तिमा एक किसिमको ‘सुविधामूलक प्रशासन’ विकास भएको छ । सेवाको खाँचो, समस्या वा भौगोलिक अवस्थाको सट्टा ‘भत्ता पाइने ठाउँ’ रोज्ने प्रवृत्ति मौलाएको छ । जुन ठाउँमा जनताले अत्यन्तै सेवा आवश्यक ठानिरहेका छन्, त्यहाँ कर्मचारी जानै चाहँदैनन् । तर सरुवा वा तालिमका लागि भने काठमाडौं वा अन्य सुविधाजनक सहर रोज्ने होड छ । यस्तो प्रवृत्तिले सेवा प्रवाहको प्रभावकारिता घटाउने मात्र होइन, जनताको विश्वाससमेत गुमाइरहेको छ ।शासन भनेको कागज होइन, नारा होइन, जनताले देख्ने र भोग्ने व्यवहार हो । सरकारी कर्मचारी नै जनताले प्रत्यक्ष रूपमा देख्ने शासनका प्रतिनिधि हुन् । जब तिनै प्रतिनिधि गैरजिम्मेवार, सुस्त र संवेदनहीन देखिन्छन्, तब शासन प्रणालीप्रति नै वितृष्णा पैदा हुन्छ ।वास्तवमा सेवा प्रवाहमा ढिलाइ हुँदा वा बेवास्ता हुँदा सर्वसाधारणमा अन्याय महसुस हुन्छ । अपाङ्गता भएका व्यक्ति आफ्नो परिचयपत्र बनाउने सानो कामका लागि महिनौंसम्म कार्यालय धाउनुपर्ने अवस्था अझै यथावत् छ । वृद्धभत्ता लिन, राहतको लिस्टमा नाम टिपाउन वा सिफारिसपत्र बनाउनुपर्ने कुरामा समेत झन्झट र झमेला उत्तिकै छ । कर्मचारीको कार्यसम्पादन नियमित मूल्यांकन हुने र परिणामका आधारमा दायित्व तोकिने प्रणाली विकास गर्न सके यी समस्याबाट मुक्ति पाइन सकिन्छ । स्थानीय तहमा कार्यरत कर्मचारीले स्थानका समस्या बुझ्न र समाधान गर्न सक्रिय हुनुपर्ने व्यवस्था हुनुपर्छ । उनीहरूलाई सेवा प्रवाहमा पूर्ण जिम्मेवार बनाउने खालको कार्य संस्कृति विकास गर्नुपर्छ । कर्मचारी आफैं जनतामाझ पुग्ने प्रणालीले सेवा प्रभावकारी बनाउन सघाउँछ ।सिर्फ तलब र भत्ता बढाएर कर्मचारी सुध्रिन्नन् । उत्कृष्ट सेवा दिने कर्मचारीलाई पुरस्कृत गर्ने र गैरजिम्मेवारलाई कारबाही गर्ने संयन्त्र पनि आवश्यक छ । समयमै कार्यालय नआउने, सेवामा गम्भीरता नदेखाउने कर्मचारीलाई दण्डित पनि गर्नु जरुरी छ । सेवा प्रणालीलाई प्रविधिमैत्री बनाउने प्रक्रिया प्रभावकारी हुनुपर्छ । सूचना प्रवाहदेखि सेवाको निगरानीसम्म प्रविधिको भरपूर प्रयोग गर्नुपर्छ । डिजिटल प्रणाली प्रभावकारी बनाउन कर्मचारीलाई आवश्यक तालिम दिनुका साथै नागरिकलाई पनि प्रविधिको उपयोगमा सहजता दिलाउन सूचनामूलक अभियान चलाउनु आवश्यक छ । हामी विकास, समावेशी शासन र सुशासनको कुरा गर्छौं । तर ती नारा तब मात्र सार्थक हुन्छन्, जब कर्मचारीतन्त्र जनमुखी, जिम्मेवार र संवेदनशील बन्छ । कर्मचारी सेवा दिने होइन, सेवाको पहुँचमा बाधा बनिरहे भने त्यो शासन प्रणाली विफल हुने निश्चित छ । जनताले कर तिरेका छन्, उनीहरूले सेवा पाउने अधिकार राख्छन् । त्यसैले अब कर्मचारीतन्त्र सुधार्न ढिलो गर्नु हुँदैन । सेवामा लापरबाही, ढिलासुस्ती र बेवास्ता अब सह्य छैन ।"
गणतन्त्रको आत्मा र मूल्यको राजनीति,"राष्ट्रपतिको पद नेपालको संविधानले निकै श्रद्धापूर्वक निर्माण गरेको छ । त्यो पद न एमाले, कांग्रेस, माओवादी वा अरू कुनै दलको हो । त्यो ‘राष्ट्रको एकताको प्रतीक’ हो, सबैको हो ।संविधानले राष्ट्रपति पदलाई यस अर्थमा एकताको प्रतीक मानेको हो, किनकि यसको औचित्य दल निरपेक्षता, तटस्थ र राष्ट्रहित सर्वोपरि राख्ने उच्चतम हैसियतमा प्राप्त हुन्छ । जब राष्ट्रपतिको कुर्सीमा बसेका व्यक्ति कुनै दलविशेषका एजेन्ट झैं व्यवहार गर्न थाल्छन्, तब त्यो पदको गरिमा मात्र होइन, संविधानको मूल मर्ममा चोट पुग्छ, संविधान नै क्षतिग्रस्त हुन्छ ।विद्यादेवी भण्डारीको बितेको दुई कार्यकाल राष्ट्राध्यक्षका रूपमा विवादित रह्यो । नागरिकता विधेयक जस्तो संवेदनशील विषयमा आग्रहपूर्ण असहयोगी शैली देखाउनु, राष्ट्रिय सभा निर्वाचनको विषयमा पक्षधरता देखाउनु, संसद् विघटनको सिफारिस स्वीकार्दै न्यायिक तटस्थतालाई ख्याल नगर्नु जस्ता घटनाहरूले उनको भूमिका कस्तो थियो भन्ने प्रश्नको उत्तर दिइसकेका छन् ।राष्ट्रपति केवल सरकारको सिफारिसमा हस्ताक्षर गर्ने औपचारिक भूमिकामा मात्र नभएर संविधानको संरक्षकको भूमिकामा रहनुपर्ने हो । तर भण्डारी यो भूमिकाको अधीनस्थ रहन कहिल्यै तयार थिइनन् । उनको रुचि सरकार परिवर्तन गर्ने दलहरूको राजनीतिक समीकरणमा प्रशस्त अल्झिएको थियो । त्यतिमात्र होइन, उनले संवैधानिक विषयमा सर्वोच्च अदालतको प्रतिकूल निर्णय आए पनि आफूलाई सही ठहर्‍याइरहेकी थिइन् ।राष्ट्रपतिबाट बाहिरिएपछि उनको फेरि राजनीतिमा फर्कने चाहना र प्रयास सार्वजनिक भएको छ । उनको राजनीतिक सक्रियता, पार्टी कार्यक्रमहरूमा उपस्थिति र अभिव्यक्तिहरूले प्रस्ट गर्छ कि उनी अझै पनि आफूलाई एमालेको संरक्षक नेतृ ठान्छिन् । यो प्रवृत्तिले संविधान र गणतन्त्रप्रति उपेक्षा हुन्छ । उनको राजनीतिमा फर्किने विषयले राष्ट्रपति पद त उनको ‘इन्टर्नसिप’ मात्रै रहेछ, स्थायी भूमिका त एमालेमै रहेछ । यस्तो अवस्थामा जनताले राष्ट्रपति पदबारे के धारणा बनाउने ?रणनीतिक पुनःसमीकरणवर्तमान राजनीतिक परिदृश्यमा एक पक्ष यस्तो छ, जसको बेचैनी सार्वजनिक रूपमा प्रकट हुँदै छ । त्यो पक्ष हो माओवादी केन्द्र । सत्ताको चक्रमा पटक–पटक निर्णायक शक्ति बनिरहे पनि आज माओवादी पार्टी सरकारमा छैन । न त सशक्त प्रतिपक्ष बन्न सक्ने ठाउँमा छ । सत्ता–वियोगमा फन्को मारिरहेको माओवादीले अब दुईमुखे रणनीति अपनाइरहेको देखिन्छ । एकातर्फ एमाले–कांग्रेस गठबन्धनमा टुटफुट ल्याई सरकार ढाल्ने र वैकल्पिक गठबन्धन बनाएर फेरि सरकारमा पुग्ने रणनीति छ । त्यो रणनीति असफल भएमा ‘गैरकेपी ओली’ नेतृत्वमा वाम एकता बनाउन कोसिस गरिरहने उद्देश्य पनि छ । विद्यादेवी भण्डारीलाई राजनीतिमा अवतरण गर्न सजिलो र स्वाभाविक बनाउने योजनाकै एक हिस्सा हो पूर्वउपराष्ट्रपति नन्दबहादुर पुनको माओवादी पार्टी फिर्ती । यो रणनीतिलाई भण्डारीको दलगत निष्ठा, राष्ट्रपतिको कुर्सीमा बस्दाको कट्टर पार्टी पक्षधरता र ओलीसँगको अघोषित असमझदारी सहयोगी बनेको छ ।यो मात्रै सम्भावनाको अन्त्य होइन । माओवादीहरू भित्रभित्रै अर्को समीकरणको समेत खोजीमा छन्, त्यो हो राष्ट्रिय स्वतन्त्र पार्टीसँगको आगामी चुनावी तालमेल । खासगरी सहरी क्षेत्र, मध्यम वर्ग र युवाहरूमा रास्वपाको प्रभाव बढ्दै गएको अवस्थामा माओवादीहरू रास्वपासँगै चुनावी तालमेल गरेर नयाँ जनाधार सिर्जना गर्न चाहन्छन् ।हुन त यो प्रवृत्ति अवसरवादको चरम रूप हो । जहाँ सत्तामा पुग्न कुनै वैचारिक शुद्धता, ऐतिहासिक मूल्य वा सांगठनिक मर्यादा चाहिँदैन । सिट मिल्छ भने जुनसुकै झन्डा ओढ्न तयार हुने घृणित राजनीतिक सन्देशले राजनीतिक नैतिकताको खुलेआम व्यापार भएको हुन्छ । तर माओवादीलाई यसको कुनै परवाह छैन ।यता एमालेभित्रको सत्ता संघर्ष पनि पेचिलो बन्दै गएको छ । केपी ओलीको नेतृत्वमाथि आन्तरिक असन्तुष्टि बढ्दो छ । पृष्ठभूमिमा रहेका धेरै नेताहरू ओलीपछिको विकल्प खोज्दै छन् । तर त्यो विकल्प पार्टीभित्र ब्युँझन सक्ने अवस्थामा छैन । त्यसैको परिणामस्वरूप, भण्डारीको नाम फेरि सक्रिय हुँदै छ । ओलीजीको कुर्सी हेर्दा लाग्छ— एकातिर घट्दो जनादेश, भित्रभित्रै उडेको विश्वास, अनि ‘झोले अभियान’ यी सबै घटनाक्रममा विकल्पको खोजकर्ताहरूले अब नयाँ वामब्रान्ड फेला पारेका छन् । यसैको प्रतिक्रियामा भण्डारीको फोटो फेरि एल्बमबाट झिकिँदै छ ।यसले स्पष्ट संकेत गर्छ, केही एमाले र माओवादी दुवै भित्रभित्रै नयाँ प्रयोगका निम्ति पूर्वराष्ट्रपतिलाई ‘न्युट्रल तर परिचित अनुहार’ का रूपमा अघि सार्न चाहन्छन् । उनी संवैधानिक रूपमा निष्क्रिय भए पनि राजनीतिक रूपमा अझै ‘सक्रिय कार्ड’ बन्न सक्ने पात्र मानिन्छिन् । यसैबाट बुझ्न सकिन्छ, नेपालका कम्युनिस्ट नेताहरूले संविधानलाई ‘रुखको बिरुवा’ भन्दा बढी ‘विपन्न किसानको जग्गा’ ठान्दछन्, संविधानको उच्च नैतिक मर्मप्रति उनीहरूको कुनै सरोकार छैन ।गैरकम्युनिस्ट शक्तिलोकतान्त्रिक गणतन्त्र केवल संस्थागत व्यवस्था मात्र होइन, यसमा नैतिक र वैचारिक प्रतिबद्धताको सुवास पनि मिसिएको हुनुपर्दछ । पदमा बसेका व्यक्तिहरूले नै त्यो सुवास छर्ने हो । उनीहरूको निजी आकांक्षा संस्थाको गरिमाभन्दा माथि हुन सक्दैन । त्यस्तो भयो भने प्रणालीमा विकृति आउँछ । राष्ट्रपति पद देशको चरित्र हो । मान हो, सान हो । जहाँ व्यक्तिको होइन, मूल्यको जित हुनुपर्दथ्यो । यो मूल्यको रक्षा गर्ने दायित्व पदधारीहरूकै हो । तर दुर्भाग्य सर्वोच्च स्थानमा पुगेका मानिसहरूबाट यो सुरक्षित रहन सक्ने देखिएन ।भण्डारीको राजनीतिक पुनः सक्रियताले नेपालको गणतान्त्रिक मूल्यको व्यंग्य भइरहेको छ । संविधानको संरचना र मर्म तलमाथि पार्दै दलगत आकांक्षाको भर्‍याङ चढ्ने लोभ लोकतन्त्रको आत्माविरोधी व्यवहार हो । यसले वर्तमान राष्ट्रपतिलाई पनि दलगत स्वार्थमा प्रेरित गर्न सक्दछ । यदि वर्तमान राष्ट्रपतिसमेत सक्रिय राजनीति गर्न थाले भने त्यसको परिणाम के होला ? सहजै अनुमान गर्न सकिन्छ । त्यसैले, पूर्वराष्ट्रपतिको हैसियतलाई कूटनीतिक गम्भीरता र राजनीतिक मर्यादाले बाँध्न आवश्यक छ । राजनीतिबाट निरपेक्ष रहनुपर्ने सम्मानित मानिसहरू पार्टीको वैचारिक सेनापतिको रूपमा प्रस्तुत हुँदै, बाहिरबाट स्वचालित हुन्छन् भने त्यो आन्तरिक राजनीतिको सीमाभित्रको विषय मात्र रहँदैन, यसले नेपालको स्वतन्त्र परराष्ट्र नीति, छिमेकीबीचको सन्तुलित व्यवहार र हाम्रो सार्वभौमिक निर्णय क्षमतामाथि पनि प्रश्न उठाउँछ । यस्ता प्रवृत्तिप्रति गैरकम्युनिस्ट दलहरूको प्रतिक्रिया अवश्य पनि तीव्र हुनेछ । कांग्रेस, जसले संविधान लेखनको नेतृत्व गर्‍यो, आज त्यो संविधानकै अवमूल्यनको प्रत्यक्षदर्शी बनिरहला ? कांग्रेसले अब या त सशक्त भूमिका निर्वाह गरेर संविधानको रक्षा गर्नुपर्नेछ, या संविधान संशोधनको अनिवार्य बाटोबाट राजनीतिक अस्थिरताको समाधान खोज्नुपर्नेछ ।रास्वपा जस्ता पार्टीहरू, जो कथित रूपमा ‘विचारविहीन परिवर्तन’ का प्रतिनिधि बनेका छन् । उनीहरू पनि सम्भावित सिट बाँडफाँटको चास्नीमा डुब्न गएमा त्यसको दीर्घकालीन प्रभाव देशको लोकतान्त्रिक विचारधारामा पर्नेछ । यो अवस्थाबाट गैरकम्युनिस्ट दलहरूभित्र नयाँ ध्रुवीकरणको बहस चल्नेछ, यसको हेक्का कांग्रेसले अवश्य राखेको होला ।चीनको चासोचीनको परराष्ट्र नीति ऐतिहासिक रूपमा ‘अप्रत्यक्ष हस्तक्षेप’ र ‘सुधारमुखी सहकार्य’ मा आधारित रहँदै आएको थियो । तर, वर्तमान राष्ट्रपति सी चिनफिङको पालामा यो नीति आक्रामक, पूर्वनिर्धारित र रणनीतिक देखिन्छ ।चीनको नेपालप्रतिको रणनीतिक चासो नयाँ होइन, ऊ नेपालमा स्थायित्व चाहन्छ तर त्यो स्थायित्व भनेको चीनमैत्री दलहरूको स्थायित्व हो । यसैबाट उनीहरू नेपालमा कम्युनिस्टहरूलाई एक बनाउने प्रयासमा निरन्तर लागिरहेको बुझ्न सकिन्छ । पछिल्लो समय भण्डारीलाई एमाले नेताकै हैसियतमा चीन भ्रमणमा बोलाइयो । चिनियाँ अधिकारीहरूले मञ्चमा व्यक्त गरेका विचारहरू सुविचारित थिए । यस्ता अभिव्यक्तिले दुई कुरा स्पष्ट गर्छ, पहिलो, चीनले भण्डारीलाई एमाले नेतृका रूपमा स्वीकार गरिसकेको छ । दोस्रो, उनले पूर्वराष्ट्रपति भइसकेको व्यक्तिका रूपमा निर्वाह गर्नुपर्ने तटस्थ छवि गुमाइसकेकी छन् ।चीनमा उनले पाएको उच्च सम्मान र चिनियाँ सन्देशहरूलाई अब सामान्य भेटघाट मात्र मान्न सकिन्न । यो चीनले ‘नयाँ वाम नेतृत्व’ खोजी गरेको सन्देश दिने प्रयास हो । यसबाट स्पष्ट हुन्छ, चीन नेपालमा एमाले–माओवादीबीच पुनः एकता गराउन क्रियाशील छ । उसको चाहना छ, नेपालमा भारत–पश्चिमप्रति सशंकित, चीनप्रति मैत्रीभाव राख्ने स्थिर र नियन्त्रणयोग्य सरकार बनोस् । यसले चीनको पछिल्लो कूटनीतिक सूत्र ‘सहकार्य’ भन्दा ‘सञ्चालन’ लाई उजागर गरेको छ । यस उद्देश्य प्राप्तिका लागि चीन कुनै पनि आन्तरिक राजनीतिक खेलमा अप्रत्यक्ष संलग्न हुन पछि पर्दैन । यो अवस्था आउनु भनेको नेपालको कूटनीतिक अस्वस्थताको संकेत हो । यो अवस्थामा नेपालले अब विवेकपूर्ण परराष्ट्र नीति निर्माण गर्न आवश्यक छ । जसले न भारततर्फ पूर्ण झुकाव देखाओस्, न चीनतर्फ पूर्ण आत्मसमर्पण । नेपालको राजनीतिमा विदेशी हस्तक्षेप बढ्दै जाँदा राष्ट्रिय स्वाधीनताको प्रश्न पेचिलो बनिरहेको हुन्छ । विद्यादेवी भण्डारीजस्ता व्यक्ति राजनीतिमा आउन खोज्नु र चीनले पनि त्यस्तै आशयको सार्वजनिक संकेत दिने कार्यले नेपालको आन्तरिक राजनीतिक सन्तुलन बिग्रने मात्र होइन, विदेश नीतिमा समेत हस्तक्षेप बढ्न सक्ने देखिन्छ । यसरी विदेशी चासोलाई घरेलु राजनीतिको समीकरणसँग गाँसेर गरिएको गणित अन्ततः नेपालको लोकतन्त्र र सार्वभौमिकतामाथि खतरा बन्न सक्छ ।पुनःसमीक्षाको जरुरीनेपालको गणतन्त्र अब केवल सत्ताका समीकरणमा सीमित हुने खतरा बोकेर हिँडिरहेको छ । राष्ट्रपति पद, वाम गठबन्धन, सिट बाँडफाँट, चीनको चासो, यी सबै परिघटनाहरूले हाम्रो राजनीतिको गन्तव्य के हो ? मूल्यको राजनीतिलाई हामीले कसरी बुझिरहेका छौं ? पूर्वराष्ट्रपति विद्यादेवी भण्डारीको पुनः राजनीतिक उदय केवल व्यक्तिगत आकांक्षा होइन, त्यो सत्ता आकांक्षाभित्रको विचारहीन स्खलनको प्रतिबिम्ब हो । जब राष्ट्रपति जस्तो तटस्थ पदको व्यक्तित्व स्वयं दलगत आकांक्षामा रम्न थाल्छ, तब सिंगो लोकतान्त्रिक यात्रा नै भ्रामक बन्न पुग्दछ ।नेपालमा अब विचार, मूल्य र विवेकको पुनःसमीक्षा जरुरी छ । निर्वाचन जित्ने र सत्ता सम्हाल्ने मात्र नभई, संविधान बोक्ने र गणतन्त्रको आत्मा जोगाउने नेतृत्वको खाँचो छ । जुनसुकै दल, जतिसुकै योजना बनाए पनि यदि त्यसको केन्द्रमा जनता, संविधान र गणतन्त्रको मर्म छैन भने त्यो राजनीतिले न त राष्ट्रलाई टिकाउदिन्छ, न जनतामा विश्वास पैदा गर्दछ । अहिलेको आवश्यकता हो, पुनर्मूल्यको राजनीति, विवेकको नेतृत्व र संविधानप्रतिको श्रद्धा एवं प्रतिबद्धता ।"
दलित : संविधानमै बहस जरुरी,"विश्वमा आर्टिफिसियल इन्टिलिजेन्ट (एआई) ले तहल्का मच्चाइरहेको छ । सूचना प्रविधिको विकासले बुर्कुसी मारिरहेको छ र एलन मक्सले मानिसको दिमागमा चिप्स राख्ने योजना बनाइरहेका छन् । पुँजीवादी विश्व व्यवस्थाले मानिसहरू सपना र महत्त्वाकांक्षाको रकेटमा उडिरहेका छन् ।मानिस उपभोक्तावादको दास बन्दै गइरहेको छ । जीवनको स्वप्नशील उडान भरेको मनुष्यलाई लाग्न सक्छ– आजको युगमा पनि जातको कुरा गर्नु समयको बर्बादी हो ।तर, बिर्सन नहुने कुरा के हो भने आज पनि काला जातिका जर्ज फल्वेडको अमेरिकाको व्यस्त सडकमा घाँटी थिचेर प्रहरीबाट हत्या हुन्छ । थेन्मोजी सौन्दर्यराजन गुगल न्युजको केन्द्रीय कार्यालयमा जातकै कारण बहिष्कृत हुन्छिन् । भारतका आदिवासी विद्यार्थी पायल ताडभीले निरन्तरको भेदभाव, धम्की, अपमान, दुर्व्यवहार र बहिष्कारपछि क्याम्पसकै प्रांगणमा आत्महत्या गर्न बाध्य हुन्छिन् । उनी आफ्नो समुदायबाट पहिलो पटक डाक्टर बन्दै थिइन् । नेपालमा नवराज विकहरूको सामूहिक हत्या हुन्छ । सम्बन्धका कारण पेटमा गर्भ बसेपछि म्याग्दीकी १९ वर्षीया युवती बेपत्ता भएको सात महिनापछि गाडिएको अवस्थामा जंगलमा भेटिन्छिन् । जसको पेटमा ६ महिनाको भ्रूण रहेको प्रमाणित हुन्छ ।जात, धर्म, वर्ग सबैखाले विभेदलाई अस्वीकार गर्दै सर्लाहीका सत्येन्द्रकुमार राम र नेहा रौनियारले आफ्नो प्रेमलाई विजय गराए । तर, दलित युवकसँग छोरीले विवाह गरेको भन्दै उनीहरूको सम्बन्ध तोडाउन नेहाका बुबा सुरेन्द्र रौनियारले शक्तिको दुरुपयोग सुरु गरे । कानुनको अक्षरशः पालना गराउने पदमा बसेका गृहमन्त्री र आईजीपीले नै शक्तिको दुरुपयोग गरेको समाचार छताछुल्ल भयो । सिरहाको नवराजपुर गाउँपालिका–१ भगवतीपुरकी १७ वर्षीया रिंकुकुमारी सदा माघ २७ मा सामूहिक बलात्कृत भएपछि माघ ३० मा मृत फेला परेकी थिइन् । सिरहाकै औरही गाउँपालिका–५ मा महायज्ञ गर्ने नाममा दीपक मरिक (डोम) को घर भत्काइयो ।समाज जति नै आधुनिकतामा प्रवेश गरे पनि जातको विषय यसरी हरेक ठाउँमा प्रकट भइरहेको छ । दलित समुदाय विभेदको नयाँ–नयाँ हतियारले रेटिएकै छ । जात व्यवस्थामाथि अहिले दुई खालको भाष्य स्थापित गर्न खोजिएको छ । एउटा– दलित र सीमान्तकृत समुदायलाई अधिकार र लाभको जरुरी छैन । दोस्रो– अब जातको कुरा नेपाली समाजलाई भत्काउने विषय हो र जातको राजनीतिले विखण्डन ल्याउँछ । तर, वास्तविकता यस्तो छ कि जातले मानिसको मानसिकता, दैनिकी र जीवनशैलीमा आज पनि उत्तिकै गहिरो प्रभाव पारिरहेको छ ।देशमा असमानता छ । राज्यका सबै संयन्त्रमा एउटा निश्चित समुदाय र वर्गको वर्चस्व छ । बहुसांस्कृतिक देशका बहुसंख्यक समुदाय राज्यका हरेक अवसरबाट वञ्चित छन् । सरकारी तथा गैरसरकारी तहबाट भएका प्राज्ञिक अध्ययनहरूले पनि बहुसंख्यक ती समुदायको आर्थिक, सामाजिक र राजनीतिक अवस्था दयनीय देखाएका छन् । यस्तो व्यवस्थाले राज्यको चरित्र असमावेशी बनाएको र त्यसले ‘हुनेखाने’ र ‘हुँदाखाने’ वर्गबीच द्वन्द्व बढाउँदै लगेकाले सम्भावित खतरा न्यूनीकरण गर्न ‘समानुपातिक समावेशी’ नीतिसहित देशलाई संघीय लोकतान्त्रिक गणतन्त्रमा लगिएको हो ।दलित समुदायको समेत ठूलो त्याग, समर्पण र बलिदानपछि गठन भएको संविधानसभाद्वारा जारी भएको संविधानले पनि ९ वर्ष पूरा गरेको छ । तर, दलित जीवनमा आधारभूत परिवर्तनको प्रारम्भ नै भएको छैन । यसबीचमा दलित समुदायले यो संविधानबाट के पायो ? कति लाभान्वित भयो ? उनीहरूको जीवनस्तरमा कस्तो परिवर्तन आयो ? गम्भीर समीक्षा गर्न जरुरी छ ।संविधानले छुवाछूत–भेदभावलाई सार्वजनिक र निजी सबै स्थानमा दण्डनीय बनायो । यो निकै राम्रो कदम हो । वडा सदस्य दलित महिला बन्न पाउने, गाउँ/नगरपालिकाको कार्यकारणीमा एक दलित पुग्ने, संघ र प्रदेशमा समानुपातिकतर्फ समावेशी हुने र प्रशासकीय संयन्त्रहरूमा पनि केही समावेशी हुने अधिकार उपलब्ध गरायो । विगतको दाँजोमा यी अधिकार पक्कै पनि सुधारात्मक हुन् तर क्रान्तिकारीचाहिँ पटक्कै मान्न सकिँदैन । किनभने यी सुधारात्मक समावेशी प्रकारका अधिकारले जात व्यवस्थाको जाँतोमा तीन हजार वर्षदेखि रेटिएको दलित जीवनमा आधारभूत परिवर्तन ल्याउनै सक्दैन । संविधानमा ‘दलित हक’को महल खडा गर्नु नै सबथोक हुन सक्दैन, बरु त्यो महलमा ठोस व्यवस्था के छ भन्ने पो मुख्य सरोकारको विषय हो ।जात व्यवस्थाबाट सिंगै दलित र गरैदलित समुदाय पीडित छ तर सबैभन्दा पीडित दलित समुदाय छ भन्ने कुरा स्पष्टै छ । अहिले पनि थुप्रैको बुझाइ दलितको समस्या भनेकै छुवाछूत–भेदभाव मात्र हो भन्ने छ । तर आहुतिजस्ता चिन्तकहरूले प्राज्ञिक रूपमै प्रमाणित गरिसकेका छन् कि जात व्यवस्था एउटा सिंगो सामाजिक व्यवस्था वा प्रणाली हो । जात व्यवस्थाको जरा अर्थतन्त्र, राजनीति र संस्कृतिमा गाडिएको अनि अडिएको छ । त्यसैले जात व्यवस्था र दलित समस्या समाधान गर्न केवल छुवाछूत–भेदभावको कुरा गरेर मात्र हुन्न, बरु यसको अर्थतन्त्र, राजनीति र समग्र तहमा रहेका जरालाई उखेल्न तम्सिनु आवश्यक छ । के नेपालको गणतान्त्रिक संविधान जात व्यवस्थाको समग्र आधारविरुद्ध उभियो त ? प्रश्न यहींनेर छ । यो संविधानले नेपाली समाजलाई जात व्यवस्थामा आधारित समाजसमेत स्वीकार गरेको छैन, होइन र ? जात व्यवस्था समाजको सर्वत्र हाबी छ तर संविधानले स्वीकार गरेको छैन भन्ने कुरा यहाँ कसरी मिल्यो त !एक, जात व्यवस्थाको पिँधमा रहेको दलित समुदाय अर्थतन्त्र, राजनीति र संस्कृति–समाजको तीनवटै क्षेत्रबाट लगातार रेटिँदै आएको छ । आर्थिक क्षेत्रमा भूमिहीनता, बाली प्रथा र बेरोगारी दलितका समस्या हुन् । तथ्यांकले स्पष्ट देखाएका छन् कि पहाडमा २३ प्रतिशत र तराईमा ४४ प्रतिशत दलित भूमिहीन छन् । अनि कृषि भूमिहीन दलित पहाडमा ६६ प्रतिशत र तराईमा ९० प्रतिशत रहेका छन् । नेपाली समाजको मुख्य सम्पत्तिको आधार रहेको जमिनमाथि दलितको यो पहुँचको अवस्थालाई संविधानले सम्बोधन गर्‍यो त ? पटक्कै गरेको छैन । मौलिक हकमा ‘भूमिहीन दलितलाई एक पटक राज्यले कानुनबमोजिम जमिन दिन्छ’ भन्ने बुँदालाई कानुनमा सुकुम्बासीलाई जस्तै घडेरी दिने विषयमा झारियो । अनि भूमिमा दलितको पहुँच कसरी यो संविधानले सहज बनायो ?दुई, दलितका परम्परागत पेसा जबसम्म सेवाका विषय थिए, त्यतिबेलासम्म दलितका निम्ति बाध्यकारी पेसा थिए । तर जबदेखि ती पेसाजन्य काम व्यापार र उद्योगको कमाउ धन्दा बने, त्यसपछि ती दलितका हातबाट खोसिँदै गएका छन् । पुँजी लगानीको गैरदलितको हैसियतले दलितबाट ती नगद आम्दानीका पेसा सहजै अपहरणमा परिसकेका छन् । तीन हजार वर्षदेखि सेवाका रूपमा दलितले गर्दै आएका धातु, कपडा, छाला, संगीत, सञ्चार इत्यादि पेसाजन्य आधुनिक व्यवसायमा दलित समुदायको अग्राधिकार खोइ त वर्तमान संविधानले कायम गरेको ? जब भूमिहीनता र परम्परागत पेसामा दलित अधिकार स्थापना हुन्न भने आर्थिक क्षेत्रमा दलित अधिकार कसरी हुन्छ ?‌तीन, ट्याक्टरको प्रवेशसँगै तराईमा मुसहर लगायतका दलितको आतंकमय बेरोजगारी सुरु भयो । मुसहर समुदाय त सर्वनाश हुने डिलमा पुगेको छ । फलाम, सिलाइ र छालाजन्य व्यवसायमा गैरदलितको प्रवेश र वैकल्पिक सामग्रीको बढावासँगै कामी, सार्की र दमाईंको बेरोजगारी ह्वात्तै बढ्यो । पृथ्वीनारायण शाहको राज्य विस्तार अभियानसँगै घरको न घाटको बन्न पुगेको वादी समुदायको बेहाल प्रस्टै छ । रेडियो नेपालको स्थापनासँगै गन्धर्बको बेरोजगारी पनि बढ्यो । पहाडमा कृषि मजदुरीमा आश्रित दलितहरू मध्यम किसानको कृषिबाट पलायनसँगै बिजोग छ । प्लास्टिकको सामानको अन्धतापूर्ण प्रवर्द्धनले तराईका डोमदेखि पहाडका थुप्रै श्रमजीवी समुदायको रोजगारी अलप हुन पुगेको छ । यहाँसम्म कि आधुनिक नर्सको उत्पादनसँगै चमार महिलाको सुडेनी पेसा गायब छ । सहरीकरण र आधुनिकीकरणबीच तराईको हलखोर र बागमती उपत्यकाको च्यामे अनि पोडे समुदायका निम्ति मात्रै रोजगारीको निरन्तरता बाँकी रहन गयो । तर उनीहरूको अपमानित जीवन, रोजगारीले भर्पाइ हुने स्थिति छैन ।चार, संविधानको मौलिक हकमा कानुनबमोजिम छात्रवृत्तिसहित उच्च शिक्षामा दलितलाई निःशुल्क भनियो । जात व्यवस्थाले दलितलाई संगठित शिक्षामा जानै नदिने ऐतिहासिक उत्पीडनको क्षतिपूर्ति स्वरूप यो मौलिक हकको कल्पना गरिएको हो । तर एक त कानुनबमोजिम भनेर नै मौलिक हकमाथि नै षड्यन्त्र गरियो । अर्को कुरा देशमा कानुन त साहुजीहरूको निजी स्कुल र कलेजलाई प्रोत्साहित गर्ने बनाइएको छ । अब छात्रवृत्तिसहित निःशुल्क शिक्षा दलित विद्यार्थीले कहाँ पढ्छन् ? मौलिक हकको यस बुँदाले जति खिल्ली उडाएको अरू केही भेट्न सकिन्छ र ? शिक्षा सिंगै बिक्रीको माल बनाउने अनि मौलिक हकमा निःशुल्क लेख्ने ? डोम, मुसहरजस्तो समुदाय अस्तित्वको संकटमा छ तर राज्य उनीहरूका निम्ति एकाध एमबीबीएस छात्रवृत्तिको हल्लाखल्ला गरिरहन्छ । यस्तो नाटकबाजी त भद्दा प्रहसनबाहेक अर्को केही हुनै सक्दैन ।पाँच, अन्तरिम संविधानले छुवाछूत–भेदभावलाई केवल दण्डनीय मान्थ्यो तर वर्तमान संविधानले ‘गम्भीर सामाजिक अपराध’ मानेको छ । यो भनेको कुन कोटिको हो त ? कानुनले व्याख्या गर्नुपर्ने होइन र ? त्यही अनुसारको नवीन राज्य कानुन बन्नु जरुरी छैन ? अवश्य छ तर कसलाई वास्ता छ र ! प्रहरी थानामा दलित डेस्क राख्न त राज्यलाई रुचि छैन ।यसप्रकारका तमाम समस्या, विकृति र विसंगतिका कारण केवल संविधान कार्यान्वयनको विषयमै सीमित गरेर बुझ्नु कदापि सही हुँदैन । जात व्यवस्थाका विरुद्ध दृढतापूर्वक उभिन नसकेको संविधानमै यसको कारण खोज्नु अनिवार्य छ । संसद्वादी पार्टीहरूले आफ्नो सत्तासीन हुने सपना पूरा गर्न संविधान संशोधनको विषय बेहिसाब उठाइरहेका छन् । तर दलित समुदायले आफ्नो मुक्तिको बाटो प्रशस्त गर्न संविधानमाथि प्रश्न किन नउठाउने ?– दर्नाल दलित अधिकारकर्मी तथा सामाजिक अभियन्ता हुन् ।"
"युद्धमा होमिन सजिलो, निस्किन कठिन","भारत–पाकिस्तानबीच बढ्ने युद्ध–तनावलाई अन्त्य गर्न भूमिका खेलेको दाबी गर्दै आएका अमेरिकी राष्ट्रपति डोनाल्ड ट्रम्पले इजरायल–प्यालेस्टाइन युद्धमा भने सोही भूमिका पूरा गर्न चाहेनन् । मध्यपूर्वमा जारी युद्धमा अमेरिकाको भूमिका स्पष्ट पार्दै शनिबार इरानको फोर्दो, नतान्ज र इस्फहानस्थित आणविक केन्द्रमा हमला गरेको छ ।‘इरान अब पनि शान्ति वार्तामा नआए वा प्रत्याक्रमण गर्ने भूल गरेमा अहिलेसम्म नदेखेको त्रासदी भोग्नुपर्ने’ चेतावनी ट्रम्पले दिएका छन् । झन्डै दुई वर्षअघि इजरायल र प्यालेस्टाइनको लडाकु समूह हमासबीच सुरु भएको युद्ध लेबनानको लडाकु समूह हेजबुल्लाह र यमनको विद्रोही हुथी हुँदै इरानसम्म विस्तार भएको हो । अब शक्तिशाली अमेरिका नै होमिएपछि मध्यपूर्वको तनाव बहुआयामिक भएको छ । एउटा समयमा युद्धले विश्राम लिनेछ तर त्यतिन्जेल कति मानव जीवनको क्षति हुने हो भन्ने विषय अन्योलमा छ ।हमासले ७ अक्टोबर २०२३ मा इजरायलका निहत्था सर्वसाधारणमाथि आक्रमण गरेपछि प्रत्याक्रमणस्वरूप इजरायलले प्यालेस्टाइनको गाजा क्षेत्रमा हमला सुरु गरेको हो । हमासको ‘सर्वनाश’ भनेर सुरु गरिएको यो हमलामा अहिलेसम्म करिब ६० हजारको ज्यान गएको छ, त्यसमा १७ हजारभन्दा बढी बालबालिका छन् । हमासको समूल विनाश भयो कि भएन भन्ने आकलन भविष्यमा मात्र गर्न सकिनेछ तर गाजामा मानव जातिकै विनाश भएको विषय भने अहिले नै प्रस्ट छ । सीमित समूहको सफाया गर्ने भन्दै इजरायलले गरेको हमलामा असीमित निहत्था सर्वसाधारणको ज्यान गएको छ । त्यस्तै आत्मरक्षाकै लागि भने इजरायलले हेजबुल्लाह र हुथीलाई लक्षित गर्दै लेबनान, यमनतर्फ आक्रमण गर्दै आएको छ । इजरायलले क्षेप्यास्त्र मात्र होइन, पेजर र वाकीटकी विस्फोट गराएर पनि क्षति बढाउँदै लगेको छ । यसरी युद्धको दायरा मात्र होइन, मानवीय र भौतिक क्षतिको आँकडा पनि फैलँदो छ ।इजरायलले इरानमा तख्तापलटलाई आफ्नो अभीष्ट भनेको छ । हो, इरानमा धर्मगुरुको तजबिजमा चल्ने अधिनायकवादी सत्ता छ । खासगरी इस्लामिक क्रान्तिसँगै सत्तामा आएका आयतोल्लाह खोमेनीले यस्तो ‘थियोक्रेटिक’ तानाशाही सत्ता चलाएका छन् जसमा लोकतन्त्र, प्रेस स्वतन्त्रता, मानवअधिकार, धार्मिक स्वतन्त्रता र राजनीतिक बहसका लागि किञ्चित् पनि ठाउँ छैन । अझ महिलाका सारा आकांक्षा र अधिकारलाई संकुचित गरिएको छ । अधिकार खोज्ने महिलालाई कसरी दण्डित गरिन्छ भन्ने त हिजाब लगाउन अस्वीकार गरेको आरोपमा अमिनीमाथि गरिएको अत्याचार र हत्याको उदाहरणले नै प्रस्ट पार्छ । इरानी जनता निसासिएका छन् भन्ने बेला–बेलामा प्रकट भएका घटनाक्रमले नै पुष्टि गरेको छ । कुनै पनि दमनकारी सत्ताको पतन जनताकै जागरणबाट सम्भव हुने हो । तर, इरानी जनताको वैधानिक र सार्वभौम अधिकारभन्दा अघि बढेर अर्को कुनै देशले सैन्य हस्तक्षेपबाट तख्तापलट गर्ने अभ्यास विगतमा पनि अस्वीकार्य थियो, इरानमा त्यही दिन दोहोर्‍याउने इजरायलको योजना पनि अन्तर्राष्ट्रिय स्थापित मान्यताविपरीत छ । त्यस्तो प्रयास सफल हुन्छ कि हुँदैन, दोस्रो प्रश्न हो । तर, त्यस्ता अभ्यासले तत्कालका लागि सफलता दिए पनि दीर्घकालका लागि घातक भएका छन् भन्ने उदाहरण फेरि इराक र अफगानिस्तान हुन् ।अमेरिकाले उपलब्ध गराएका प्रविधि र सामग्रीले इजरायलको लडाइँ थप सहज हुँदै आएको पनि थियो । तर, इजरायली प्रधानमन्त्री बेन्जामिन नेतान्याहुले लगातार दुई वर्षदेखि तान्दा, फकाउँदा पनि अमेरिकाले आफ्नो भूमिका पृष्ठपोषणमा सीमित राखेको थियो । किनकि शक्तिशाली देश अमेरिका व्यापार र भूराजनीतिका अनेकौं मोर्चामा छ । फेरि युद्धमा प्रवेश गर्न जति सहज हुने गरेको छ, बाहिरिने प्रक्रिया भने उति नै जटिल भन्ने शक्तिशाली देशहरूलाई थाहा छ । अफगानिस्तानबाट सोभियत संघको र भियतनामबाट अमेरिकाको फिर्ती जटिल बनेको विषय इतिहासको कठोर सत्य हो । अझ एक सातामै समेटिने विश्लेषण गरिएको युक्रेनले तीन वर्षभन्दा बढी समयदेखि रुसलाई थकाइरहेको छ । त्यस्तै, २००१ मा अफगानिस्तान र २००३ मा इराक पसेको अमेरिकाले त्यहाँ के उपलब्धि प्राप्त गर्‍यो भन्ने प्रश्नको सन्तोषजनक उत्तर छैन । इराकले आम विनाशका हतियार बनाइरहेको दाबी गर्दै अमेरिकी नेतृत्वमा आक्रमण भयो । इराक कब्जा भयो । हुसेन पक्राउ परे र उनलाई फाँसी दिइयो । तर, अमेरिकाले दाबी गरेजस्तो आम विनाशका हतियार इराकमा भेटिएनन्, बरु २२ वर्षपछि पनि इराक अस्तव्यस्त छ । त्यस्तै अफगानिस्तान पसेको २० वर्षपछि फेरि तालिवानलाई सत्ता सुम्पिएर अमेरिका बाहिरिएको हो । यी सबैजसो युद्धमा अमेरिकाको ठूलो सैन्य र आर्थिक क्षति भएको छ ।अमेरिकाले रक्षा बजेटमा जति खर्च गर्नुपरेको छ, त्यो असाधारण छ । आज पनि विश्वका कैयौं देशका सयौं स्थानमा अमेरिकाको सैनिक अड्डा छन् । पश्चिम एसियाका जोर्डन, टर्की, इराक, कुवेत, इजिप्ट, लेबनान, सिरिया र इजरायल, युरोपका इटाली, जर्मनी, पोल्यान्ड र बेल्जियम, पूर्वी युरोपका बोस्निया हर्जगोभिना, कोसोभो, बुल्गेरिया, लिथुआनिया, रोमानिया, पूर्वी एसियाका जापान, दक्षिण कोरिया तथा अफ्रिकाको क्यामरुनलगायतका देशमा अमेरिकी सैनिक शिविर छन् । यस्तो उपस्थितिले उसको विश्वव्यापी प्रभाव, पकड, पहुँच, निगरानी र शक्ति अभ्यासकालाई निःसन्देह बलियो बनाएको छ । जुनसुकै देशका जुनसुकै स्थानमा जतिसुकै बेला प्रहार गर्न सक्ने क्षमता हुनु एउटा पक्ष हो तर त्यही कारण विश्वका कमजोर देशहरू त्रासमा बसिरहे भने त्यसबाट सिर्जित शान्ति भने दमनमा आधारित हुन्छ । हामीले खोजेको शान्ति पारस्परिक लाभ र सम्मानमा आधारित हुनुपर्छ । अमेरिका, रुस, चीन, भारत वा अन्य कुनै पनि शक्ति राष्ट्रले महसुस गर्नुपर्ने विषय यही हो ।"
युद्ध शृंखला र कानुनहीन संसार,"वर्तमान संसारमा कानुनहीनता बढ्दै छ । अवैध र खतरनाक युद्ध शृंखला पनि बढ्दै छन् । गाजामा इजरायली आक्रमण अक्टोबर २०२३ देखि जारी छ । यसैबीच आणविक शक्तिसम्पन्न देश इजरायलले १३ जुन २०२५ देखि इरानविरुद्ध आक्रमण सुरु गरेको छ । फेब्रुअरी २०२२ देखि रुस र युक्रेन युद्ध जारी छ । उत्तर एट्लान्टिक सन्धि संगठनका सदस्य राष्ट्रहरू र रुस आणविक युद्धको जोखिम उठाइरहेका छन् ।युद्धको पछिल्लो शृंखलामा आणविक शक्तिसम्पन्न भारत र पाकिस्तानबीच २०२५ को मे महिनामा चार दिन युद्ध भयो । जापानमा दोस्रो विश्वयुद्धको अन्त्यमा आणविक हतियार प्रयोग गरिसकेको देश अमेरिकामा चीनप्रति आक्रामकताको वकालत बढ्दै गएको छ । आणविक शक्तिसम्पन्न चीनले पनि कृत्रिम बुद्धि (आर्टिफिसियल इन्टेलिजेन्स) प्रविधिको विकासका साथै आफ्नो सैन्य शक्ति बढाइरहेको छ ।हर्स लाउटरपाच्टले भनेझैँ, युद्ध अन्तर्राष्ट्रिय कानुनको लोप हुने बिन्दु हो । पूर्वसूचक युद्ध, आणविक युद्ध, आत्मरक्षा, आतंक र नरसंहारजस्ता गम्भीर विषय केन्द्रित गर्दै विद्यमान कानुनहीनता, कूटनीति र अन्तर्राष्ट्रिय कानुनका चुनौतीबारे छलफल गर्नु सान्दर्भिक छ ।पाँच वर्षमा सात सत्ता पल्टाउनेअवकाशप्राप्त अमेरिकी जनरल वेस्ली क्लार्कले एक अन्तर्वार्तामा अमेरिकाले पाँच वर्षमा सात देशमा सत्ता पल्टाउने योजना खुलासा गरेको भिडियो अनलाइनमा उपलब्ध छ । सत्ता पल्टाउने सुरुवात इराकबाट हुने र त्यसपछि सिरिया, लेबनान, लिबिया, सोमालिया, सुडान र अन्त्यमा इरान भन्ने थियो । उल्लेखित ६ देशमा परिवर्तन भइसकेको छ । हाल इजरायलले इरानउपर सुरु गरेको युद्ध अमेरिकाका तर्फबाट गरेको हो वा होइन ? जान्न पर्खनुपर्छ ।इजरायली प्रधानमन्त्री बेन्जामिन नेतान्याहुले इरानमा शासन परिवर्तन चाहेको बताएका छन् । यदि इरानले आणविक बम बनायो भने उसले इजरायलविरुद्ध प्रयोग गर्न सक्छ भन्ने शंकाका आधारमा इजरायलले इरानमाथि पूर्वसूचक आक्रमण सुरु गरेको दाबी गर्दै छ ।कानुनहीन संसारफिलिप स्यान्ड्सको पुस्तक ‘ललेस वर्ल्डः अमेरिका एन्ड द मेकिङ एन्ड ब्रेकिङ अफ ग्लोबल रुल्स’ प्रकाशित भएको लगभग दुई दशक बितिसकेको छ । पुस्तकले बहस चर्काएको थियो । यो पुस्तक शीतयुद्धपछिको संसारमा अन्तर्राष्ट्रिय कानुन र बहुपक्षीय संस्थाहरूलाई विशेष गरी संयुक्त राज्य अमेरिका र बेलायतजस्ता शक्तिशाली पश्चिमी देशहरूले कसरी कमजोर पारेका छन् भन्ने कुराको आलोचनात्मक परीक्षण हो । यस पुस्तकमा विशेष गरी विश्वव्यापी व्यवस्थाको प्रभावशाली आलोचना र नियम–आधारित अन्तर्राष्ट्रिय प्रणालीको रक्षा गर्न आह्वान गरिएको थियो । उक्त पुस्तक प्रकाशनको दुई दशकपछि संसार बढ्दो रूपमा कानुनहीन हुँदै गइरहेको छ ।यस पुस्तकको विषयवस्तु र तर्क आजको सन्दर्भमा पनि मान्य छन् । स्यान्ड्सको पुस्तकको केन्द्रीय मुद्दा अमेरिकाको इराकविरुद्धको आक्रमण हो । स्यान्ड्सले अन्तर्राष्ट्रिय कानुन, विशेष गरी संयुक्त राष्ट्रसंघको बडापत्रको उल्लंघनमा विस्तृत प्रमाण प्रस्तुत गरेका छन् । स्यान्ड्सले इराकविरुद्धको अमेरिकी आक्रमणलाई कानुनी औचित्य नभएको प्रमाणित नै गरेका छन् ।संयुक्त राष्ट्रसंघ, विश्व व्यापार संगठन र अन्तर्राष्ट्रिय फौजदारी अदालत (आईसीसी) बहुपक्षीय प्रणालीबाट एकपक्षीयतर्फ परिवर्तन भएकामा स्यान्ड्स आलोचना गर्छन् । अन्तर्राष्ट्रिय सन्धिहरू कमजोर पारिएको बारेमा चिन्ता व्यक्त गर्छन्, जस्तै : जलवायु परिवर्तनसम्बन्धी क्योटो प्रोटोकल, अन्तर्राष्ट्रिय फौजदारी अदालत स्थापना गर्ने रोम विधान, आणविक हतियार र यातनासम्बन्धी सन्धिहरू ।दुई दशक पहिले स्यान्ड्सले चेतावनी दिएका थिए– अन्तर्राष्ट्रिय कानुनी मान्यतालाई कमजोर पार्नाले विश्वव्यापी व्यवस्थामा दीर्घकालीन खतरा निम्त्याउँछ, अस्थिरता बढाउँछ र जलवायु परिवर्तन, नरसंहार र आतंकवादजस्ता विश्वव्यापी चुनौतीलाई सम्बोधन गर्ने प्रयासलाई कमजोर बनाउँछ । उनको चेतावनी सत्य साबित भएको छ ।पूर्वसूचक युद्धअन्तर्राष्ट्रिय कानुनी व्यवस्थाविरुद्ध सबैभन्दा खतरा भनेको पूर्वसूचक आक्रमणको एकपछि अर्को प्रयोग हुनु हो । विपक्षीबाट हुन सक्ने अनुमानित आक्रमण रोक्नका लागि शक्तिशाली देशहरूले पूर्वसूचक आक्रमण गर्ने शृंखला बढ्दै छ । तथ्यगत प्रमाणका आधारबिना यस्ता पूर्वसूचक आक्रमण गलत अनुमानमा भइरहेका छन् । यस्ता तथाकथित ‘आक्रमण निवारक आक्रमण’ (युद्धहरू) गर्नु आत्मरक्षा अधिकार हो भन्ने दाबी गरिरहेका छन् । कानुनहीनता यति गम्भीर भएको छ कि आतंकवादविरुद्धको युद्धले नरसंहार निम्त्याइरहेको छ ।अमेरिका र इजरायलसँग कृत्रिम बुद्धि आधारित उच्च स्तरको सैन्य प्रविधि छ । त्यसैले, आफ्नो वायुसेनामार्फत जहाँ मन लाग्यो, त्यहाँ आक्रमण गर्न सक्ने क्षमता छ । अन्य देश यस्तो स्तरको प्रविधि प्रयोग गर्ने स्थितिमा छैनन् । यदि भविष्यमा चीनले अमेरिका र इजरायलमा जस्तै आक्रमणहरू प्रयोग गर्‍यो भने के हुन्छ ? अमेरिका र इजरायलका लागि यो गम्भीर प्रश्न हो । शक्तिशाली राज्यहरूले गरेकै कारणले गैरकानुनी कार्य कानुनी बन्दैनन् । बरु यस्ता कार्यले कानुनहीन संसार सिर्जना गर्दछन् । लगातार युद्धहरूका साथै वातावरणीय विनाश (इकोसाइड) सामान्य भइसकेका छन् ।विपक्षी राज्यले सम्भावित युद्ध गर्न सक्ने भन्ने बहानामा तथाकथित पूर्वसूचक युद्ध गर्नु गलत र गैरकानुनी हो । आत्मरक्षाको अधिकारका नाममा पूर्वसूचक आक्रमण (वा निवारक युद्ध) सामान्य बनाउने प्रयास गर्नु गलत र अवैध पनि हो । त्यसैले कानुनहीनता चरम सीमामा पुगेको छ । अर्थात्, विश्वयुद्धपछि स्थापित गरिएको अन्तर्राष्ट्रिय कानुनी प्रणाली र मूल्य–मान्यताहरूको प्रत्यक्ष उल्लंघन र क्षय भइरहेको छ ।संयुक्त राष्ट्रसंघको बडापत्रमा उल्लेख गरिएका सिद्धान्त, जस्तै राज्यले एकअर्काविरुद्ध आक्रमण नगर्ने, शान्ति, मानवअधिकार र जवाफदेहितालाई प्रवर्द्धन गर्न स्थापित संयन्त्रको बेवास्ता गरिएको छ । अन्तर्राष्ट्रिय विवादहरूको शान्तिपूर्ण समाधान प्रभावहीन भइरहेको छ । जस्तो कि, रुस र युक्रेन, इजरायल र प्यालेस्टाइन, इजरायल र इरानबीचका विवाद यसका उदाहरण हुन् ।आक्रमण र पूर्वसूचक आक्रमण दुवै अन्तर्राष्ट्रिय कानुनमा गैरकानुनी छन् । यी दुवै कार्यबीच भिन्नता पनि छ । जस्तै, युक्रेनविरुद्ध रुसी आक्रमण अन्तर्राष्ट्रिय कानुनअनुसार विशुद्ध अवैध आक्रमणको उदाहरण हो । त्यस्तै गरी इराकविरुद्धको अमेरिकी युद्ध (२००३) अवैध आक्रमण थियो । सद्दाम हुसेनलाई अपदस्थ गराउने उद्देश्यले इराकको कथित ‘आम विनाशकारी हतियारहरू’ नष्ट गर्ने भन्ने बहानामा अमेरिकाले इराकउपर आक्रमण गरेको थियो । अन्ततः इराकमा कुनै त्यस्ता विनाशकारी हतियार भेटिएनन् । केही अध्ययनहरूले १० लाखजतिको हत्या भएको दाबी गर्छन् । कति इराकी मरे भन्ने अमेरिकालाई वास्ता छैन । इराकविरुद्धको अवैध युद्धका लागि कसैलाई पनि जवाफदेही बनाइएन । यो विश्वको सबैभन्दा शक्तिशाली देश अमेरिकाले सुरु गरेको पहिलो कानुनविहीन पूर्वसूचक आक्रमण थियो ।आणविक हतियारको खतराइरानविरुद्ध इजरायलको पूर्वसूचक आक्रमण इरानलाई आणविक बम बनाउनबाट रोक्नका लागि गरिएको भनिएको छ । इजरायलसँग आणविक हतियार छन् भन्ने मौन स्वीकृति देखिन्छ । इजरायलले ‘न्युक्लियर नन प्रोलिफेरेसन ट्रिटी’ (एनपीटी) मा हस्ताक्षर गरेको छैन । यस्तो अवस्थामा इजरायलले इरानमाथि पूर्वसूचक आक्रमण गर्‍यो ।अर्कोतर्फ इरानले एनपीटीमा हस्ताक्षर गरेको छ । इरानले आणविक ऊर्जा मात्र उत्पादन गर्ने, तर आणविक हतियारमा कुनै महत्त्वाकांक्षा नभएको दाबी गरेको छ । इरान अन्तर्राष्ट्रिय आणविक ऊर्जा एजेन्सीद्वारा निरन्तर निरीक्षणमा रहेको थियो (इजरायल त्यस्तो निरीक्षणमा छैन) । ऊर्जा एजेन्सीले आणविक प्रविधिको सुरक्षित र शान्तिपूर्ण प्रयोगलाई प्रवर्द्धन गर्न खोज्छ । सन् २०१५ मा इरानसँग चीन, फ्रान्स, जर्मनी, रुस, संयुक्त अधिराज्य, संयुक्त राज्य अमेरिका र युरोपेली संघबीच आणविक सम्झौता भएको थियो । अमेरिकी राष्ट्रपति डोनाल्ड ट्रम्पले आफ्नो पहिलो कार्यकालमा सम्झौता एकतर्फी रूपमा रद्द गरे । हाल एकातिर अमेरिकी राष्ट्रपति ट्रम्पले इरानलाई नयाँ सम्झौतामा हस्ताक्षर गर्न धम्की दिइरहेका छन् र अर्कोतिर इजरायलले इरानविरुद्ध युद्ध गर्दै छ ।आत्मरक्षाको अधिकार र नरसंहारइरानले इजरायलविरुद्ध प्रतिआक्रमण गर्दा अमेरिकासहित धेरैजसो पश्चिमी शक्तिहरूले इजरायलको आत्मरक्षाको अधिकारमा जोड दिइरहेका छन् । चीन र रुसले इजरायलविरुद्ध इरानको आत्मरक्षाको अधिकारलाई स्वीकार गरेका छन् । अमेरिका र पश्चिमी युरोपेली देशले इरानविरुद्ध इजरायलको आक्रमणलाई आत्मरक्षाको रूपमा लिन्छन्, इरानको आत्मरक्षा समान अधिकारलाई अनदेखा गर्छन् । यो अन्तर्राष्ट्रिय कानुनको खिल्ली उडाउने सबैभन्दा बेतुक उदाहरण हो । वास्तविक आत्मरक्षा भनेको गैरकानुनी हिंसा वा हानिको खतराबाट तत्काल आफूलाई बचाउन उचित बल प्रयोग गर्नु हो । आत्मरक्षा संयुक्त राष्ट्रसंघको बडापत्रको धारा ५१ अन्तर्गत वैध छ ।आतंकवाद एक गम्भीर विश्वव्यापी समस्या हो, जसलाई कानुनी माध्यमबाट लड्नुपर्ने हुन्छ भन्ने अन्तर्राष्ट्रिय कानुनी मान्यता छ । अन्तर्राष्ट्रिय कानुनमा आतंकवादविरुद्ध नरसंहारलाई जायज मानिँदैन । युद्धका नियमहरू छन् । युद्धको समयमा अन्तर्राष्ट्रिय मानवीय कानुनअन्तर्गत अस्पताल, धार्मिक भवन, विद्यालय, नागरिक घर र गैरसैन्य स्थल आक्रमण गर्न निषेध गरिएको छ । यसका साथै खाद्य आपूर्ति, पानीको स्रोत र कृषि क्षेत्रजस्ता नागरिकको बाँच्नका लागि अपरिहार्य वस्तुमा आक्रमण गर्न निषेध गरिएको छ ।राज्यद्वारा बल प्रयोग समानुपातिक हुने अपेक्षा गरिन्छ । अन्तर्राष्ट्रिय कानुनअन्तर्गत आतंकवादविरुद्ध लड्न राज्यलाई कानुनी अधिकार छ, तर नरसंहार गर्ने अधिकार छैन । इजरायल र हमासविरुद्ध अन्तर्राष्ट्रिय अदालत र अन्तर्राष्ट्रिय फौजदारी अदालतमा युद्ध अपराध र नरसंहारका मुद्दाहरू दायर भइरहेका छन् । अन्तर्राष्ट्रिय अदालतले हमासले पनि युद्ध अपराध गरेको र इजरायलले गाजामा ‘सम्भवतः’ नरसंहार गरेको निष्कर्ष निकालेको छ । इजरायलले यी अदालत र अदालतका न्यायाधीशलाई यहुदीविरोधी (एन्टी सेमेटिक) मान्दछ । अमेरिकाले अन्तर्राष्ट्रिय अदालतका न्यायाधीशविरुद्ध ‘प्रतिबन्ध’ लगाएको छ ।कूटनीतिले किन काम गर्दैन ?जब एक समूहका मानिसको अर्को समूहविरुद्धको अतिवाद तीव्र हुन्छ, त्यस्तो अवस्थामा मानिसहरू एकापसमा घृणा गर्छन् र राज्य प्रमुख वा सरकार प्रमुखले भूगोलका लागि एकअर्कालाई धम्की दिन्छन् वा युद्ध गर्छन् । युद्धको अवस्थामा शान्तिका लागि कुरा गर्नेहरूलाई देशद्रोही भनेर निन्दा गरिन्छ । कूटनीतिले काम नगर्नुको एउटा मुख्य कारण विश्वव्यापी रूपमा समझदार राजनीतिक नेतृत्व र कुशल कूटनीतिज्ञहरूको अभाव हो भन्नु उचित हुन्छ ।विश्वव्यापी बढ्दो अविश्वास, बढ्दो उग्र राष्ट्रवाद र बहुपक्षीय संस्थाहरूको विघटनका कारण कूटनीति कम प्रभावकारी भएको छ । शक्तिशाली राष्ट्रले प्रायः सहयोगभन्दा आफ्नो स्वार्थलाई प्राथमिकता दिन्छन् । उदीयमान शक्तिहरूले अवस्थित विश्वव्यापी व्यवस्थालाई चुनौती दिन्छन् । द्वन्द्व, गलत सूचना र अधिनायकवादी शासनको उदयले संवाद र शान्तिपूर्ण वार्तालाई कमजोर बनाएको छ । जलवायु परिवर्तन, महामारी र युद्धजस्ता विश्वव्यापी संकटको द्रुत गतिले प्रायः कूटनीतिक समाधानलाई उछिन्छ, जसले गर्दा वार्ता अवरुद्ध हुन्छ र अडानहरू कडा हुन्छन् ।प्रभावकारी कूटनीति बलियो सम्बन्ध निर्माण, खुला सञ्चार र साझा लक्ष्यहरू अगाडि बढाउन साझा आधार खोज्नमा निर्भर गर्दछ । यसका लागि सहकार्य र सम्झौता गर्ने इच्छासँगै अर्को पक्षको मूल्य–मान्यता, संस्कृति र चासोहरूको गहिरो बुझाइ आवश्यक पर्दछ । कूटनीतिज्ञहरूले विश्वास बढाउन, बलियो सम्बन्ध निर्माण गर्न र सकारात्मक परिणामहरू प्राप्त गर्न जटिल अन्तर्राष्ट्रिय मुद्दाहरूमा उद्धार गर्न सक्छन् ।अन्तर्राष्ट्रिय कानुनको छैन विकल्पअन्तर्राष्ट्रिय कानुनले न्याय, अधिकार, मर्यादा, सहअस्तित्व र मानवीय मूल्यलाई केन्द्रमा राख्छ । मानिसलाई जोड दिन्छ, केवल भूगोलको नक्सा मात्र होइन । यसले भूराजनीतिक लाभ मात्र होइन, मानव पीडा र मानवअधिकारको सन्दर्भलाई अगाडि ल्याउँछ । यसले युद्धपछिको शान्ति निर्माणलाई मार्गदर्शन गर्न सक्छ, जब युद्धहरू समाप्त हुन्छन् । जब सीमाहरू कोरिन्छन्, पुनः कोरिन्छन्, जनसंख्या सारिन्छ र गुनासोहरू कडा हुन्छन् । अन्तर्राष्ट्रिय कानुनले विवादहरू समाधान गर्न, न्याय पुनःस्थापित गर्न र बदलाको अनन्त चक्रको सट्टा सहअस्तित्वको रूपरेखा प्रदान गर्न सक्छ ।शान्ति, सुरक्षा र सहयोग कायम राख्न अन्तर्राष्ट्रिय कानुनको महत्त्व हुन्छ । देशहरूबीचको अन्तरक्रिया, शान्तिपूर्ण विवाद समाधान, मानवअधिकारको संरक्षण, व्यापार र वातावरणजस्ता मुद्दालाई नियमन र प्रवर्द्धन गर्न अन्तर्राष्ट्रिय कानुनको अहम् भूमिका हुन्छ । राज्यहरूको सम्बन्ध र आचरणलाई नियन्त्रण गर्ने नियमको विकल्प धम्की र युद्ध हुनै सक्दैन । धम्कीका आधारमा सञ्चालन गरिने अन्तर्राष्ट्रिय व्यापार डकैती हो ।पूर्वसूचक युद्धले सभ्य राज्यलाई क्रूर र बर्बर बनाउँछ । हिंसा र युद्धले निष्कर्षमा पुर्‍याउँछ र न्याय दिलाउँछ भन्नु पाशविक चरित्र हो । परिभाषाअनुसार अन्तर्राष्ट्रिय कानुन सभ्य राज्यहरूको आचरणको कानुन हो । यस्तो कानुनलाई प्रभावकारी बनाउन सभ्य राज्य नेतृत्व अपेक्षा गरिन्छ ।"
विनयी खोलाले दिएको चेतावनी र मागेको सतर्कता,"हरेकजसो मध्यबर्खामा सडक भासिने, सडकमै पहिरो खस्ने, पुल भत्किने जस्ता कारणले यात्रा असहज हुने र दुर्घटना निम्तिने गरेको छ । यस पटक भने मनसुन भित्रिएको प्रारम्भिक हप्तामै दुर्घटना भइरहेका छन्, सडक अवरुद्ध हुन थालेका छन् । खासगरी स्तरोन्नति भइरहेका सडक खण्डमा यात्रुले जोखिमपूर्ण यात्रा गर्नुपरेको छ ।६ वर्षयता स्तरोन्नतिको काम भइरहेको नारायणगढ–बुटवल सडक खण्डको दाउन्ने क्षेत्रमा मंगलबारदेखि नै सवारी आवागमन आंशिक रूपमा मात्रै सञ्चालन भइरहेको छ, अझ बिहीबार राति दुम्किबासमा रहेको विनयी खोलाको डाइभर्सन बाढीले बगाएको छ । यसबाट सवारी आवागमन तत्काललाई ठप्प हुन पुग्यो । मालवाहक र ठूला यात्रुवाहक सवारीसाधन खोला वारि–पारि अड्किए, साना सवारीसाधनले वैकल्पिक सडक प्रयोग गर्नुपर्‍यो ।मुख्यतः हजारौं यात्रु त्रासपूर्ण परिस्थितिमा जाममा परे । बर्खाको दर बढ्दै जाँदा अन्यत्रका सडकमा पनि यस्तै अवस्था दोहोरिने जोखिम छ । त्यसैले सडकको बिग्रिँदो अवस्थाका कारण नागरिकले हैरानी भोग्नु नपरोस् वा दुर्घटनामा पर्नु नपरोस् भन्ने उद्देश्यसहित सरकारले पूर्वतयारीका साथ काम गर्न आवश्यक छ । विनयी खोलाले दिएको चेतावनी र मागको सतर्कतालाई महसुस गर्नुपर्छ ।नारायणगढ–बुटवल सडक खण्ड स्तरोन्नतिको काम सुरु भएयताका ६ वर्ष यो रूटको यात्रा कष्टकर हुँदै आएको छ । मुख्यतः दाउन्ने क्षेत्रमा हिउँदयामको धूलो र बर्खायामको हिलोका कारण जाम हुने र यात्रु घण्टौंसम्म बन्धक जस्तो बन्ने गरेका छन् । कहिले गाडी फसेका कारण, कहिले निर्माणका काम भएका कारण ३०/४० घण्टासम्म जाम हुने गरेको छ, यात्रुको जीवन दाउमा लाग्ने गरेको छ । बिहीबार राति विनयी खोलाको डाइभर्सन बगाएपछि खोलाबाट पार हुन खोज्दा भे१ख ४०८५ नम्बरको बस नै भेलमा फसेको थियो ।करिब आधा घण्टापछि एक्स्काभेटरसहित आएका सुरक्षाकर्मी र स्थानीयले यात्रुको उद्धार गरेका थिए । यहाँको डाइभर्सन आठ पटक बनाइसकिएको छ । बारम्बार डाइभर्सनसँगै सार्वजनिक लगानी बगिरहेको छ । असार २२ देखि त्यहाँ निर्माण गरिएको पक्की पुल सञ्चालनमा आउने बताइएको छ । तर दाउन्ने सडक खण्डका कैयौं स्थानमा एकतर्फी गाडी चल्ने भएकाले जाम र अन्य दुर्घटनाको जोखिम भने तत्काल कम हुने छैन ।जाम वा जोखिम दाउन्ने सडक खण्डमा मात्रै सीमित छैन । बर्खायाममा चुरे, महाभारत वा पहाडी क्षेत्रका सडकमा समस्या आउने गरेको छ । हामीकहाँ देशभर नै कमजोर भूगोलमा पर्याप्त सुरक्षा मापदण्डबिना नै बनाइएका सडक छन् । कतिपय ठाउँमा त वातावरणीय प्रभाव मूल्यांकन तथा इन्जिनियरिङ सर्भेसमेत नगरी सडक खनिएको पाइन्छ । त्यसैले पनि जोखिम सधैं हुने गर्छ । झन् गत वर्ष असोजमा आएको बर्खा र त्यसले निम्त्याएको बाढी र पहिरोले धेरै सडकको अवस्था खलबलिएको छ । यस वर्षको मनसुनमा साबिकभन्दा बढी पानी पर्ने प्रक्षेपण भइरहेका छन् ।तर तुलनात्मक रूपमा सवारीसाधनको बढी चाप रहने राजधानी जोड्ने मुख्य सडककै समेत पुनर्निर्माण सन्तोषजनक छैन । पूर्वी नेपाल जोड्ने बीपी राजमार्गमा अहिले पनि खोलामा बनाइएको अस्थायी बाटोबाट सवारीसाधन वारपार गरिरहेका छन् । त्यसैले सरकारले पुनर्निर्माण र मर्मतसम्भारलाई प्राथमिकतामा राख्नुपर्छ । यसलाई नियमित प्रक्रिया बनाउनुपर्छ । यसका लागि संघीय, प्रदेश र स्थानीय सरकारबीच समन्वय बढाउनुपर्छ । आवश्यकताअनुसार उद्धारका काममा जुट्न आवश्यक संरचना र संयन्त्रलाई तयारी अवस्थामा राख्नुपर्छ । विपद् कोषमा जम्मा भएको बजेट खर्च गरिनुपर्छ । समय पूरा भइसकेका आयोजनाको यथाशीघ्र गुणस्तरीय ढंगले सम्पन्न गराउन पहल गर्नुपर्छ ।सडक जुनसुकै बेला अवरुद्ध हुन सक्छ, जोखिम जहाँसुकै आइपर्न सक्छ । त्यसैले सबै पक्षको होसियारी आवश्यक छ । सरकार आबद्ध संस्था र संयन्त्रले सूचना प्रवाहलाई प्रभावकारी बनाउनुपर्छ । जोखिमको पूर्वजानकारी दिने, सम्भावित क्षेत्रमा सवारीसाधन आवतजावतका लागि निरुत्साहित गर्ने, सुरक्षित होल्डिङ सेन्टर बनाउने जस्ता तयारी गर्नुपर्छ । यात्रुले पनि मौसम र सडकको अवस्थाको पूर्ण जानकारी लिएर मात्रै यात्रा गर्ने बानी बसाल्नुपर्छ ।साथसाथै, सवारी चालकले पनि अनावश्यक जोखिम मोल्न अग्रसर हुनु हुँदैन । चालकलाई जोखिमरहित ढंगले सवारी गुडाउन सरकारदेखि यातायात सम्बद्ध संस्थाले निरुत्साहित गर्नुपर्छ । संयम अपनाउने सवालमा प्रशिक्षित गर्नुपर्छ । यातायात क्षेत्रमा प्रतिस्पर्धा सुरक्षित र सुविधाजनक यात्राका लागि हुन आवश्यक छ । तुलनात्मक रूपमा संसारभर नै हवाई यात्रा सुरक्षित हुनुको मुख्य कारण मापदण्डको प्रस्ट व्याख्या र कडाइपूर्वक पालना नै हो । सडक यात्रामा पनि व्यावहारिक मापदण्डको निर्माण र अवलम्बन हुन आवश्यक छ ।"
युद्ध शृंखला र कानुनहीन संसार,"वर्तमान संसारमा कानुनहीनता बढ्दै छ । अवैध र खतरनाक युद्ध शृंखला पनि बढ्दै छन् । गाजामा इजरायली आक्रमण अक्टोबर २०२३ देखि जारी छ । यसैबीच आणविक शक्तिसम्पन्न देश इजरायलले १३ जुन २०२५ देखि इरानविरुद्ध आक्रमण सुरु गरेको छ । फेब्रुअरी २०२२ देखि रुस र युक्रेन युद्ध जारी छ ।उत्तर एट्लान्टिक सन्धि संगठनका सदस्य राष्ट्रहरू र रुस आणविक युद्धको जोखिम उठाइरहेका छन् । युद्धको पछिल्लो शृंखलामा आणविक शक्तिसम्पन्न भारत र पाकिस्तानबीच २०२५ को मे महिनामा चार दिन युद्ध भयो । जापानमा दोस्रो विश्वयुद्धको अन्त्यमा आणविक हतियार प्रयोग गरिसकेको देश अमेरिकामा चीनप्रति आक्रामकताको वकालत बढ्दै गएको छ । आणविक शक्तिसम्पन्न चीनले पनि कृत्रिम बुद्धि (आर्टिफिसियल इन्टेलिजेन्स) प्रविधिको विकासका साथै आफ्नो सैन्य शक्ति बढाइरहेको छ ।हर्स लाउटरपाच्टले भनेझैँ, युद्ध अन्तर्राष्ट्रिय कानुनको लोप हुने बिन्दु हो । पूर्वसूचक युद्ध, आणविक युद्ध, आत्मरक्षा, आतंक र नरसंहारजस्ता गम्भीर विषय केन्द्रित गर्दै विद्यमान कानुनहीनता, कूटनीति र अन्तर्राष्ट्रिय कानुनका चुनौतीबारे छलफल गर्नु सान्दर्भिक छ ।पाँच वर्षमा सात सत्ता पल्टाउनेअवकाशप्राप्त अमेरिकी जनरल वेस्ली क्लार्कले एक अन्तर्वार्तामा अमेरिकाले पाँच वर्षमा सात देशमा सत्ता पल्टाउने योजना खुलासा गरेको भिडियो अनलाइनमा उपलब्ध छ । सत्ता पल्टाउने सुरुवात इराकबाट हुने र त्यसपछि सिरिया, लेबनान, लिबिया, सोमालिया, सुडान र अन्त्यमा इरान भन्ने थियो । उल्लेखित ६ देशमा परिवर्तन भइसकेको छ । हाल इजरायलले इरानउपर सुरु गरेको युद्ध अमेरिकाका तर्फबाट गरेको हो वा होइन ? जान्न पर्खनुपर्छ ।इजरायली प्रधानमन्त्री बेन्जामिन नेतान्याहुले इरानमा शासन परिवर्तन चाहेको बताएका छन् । यदि इरानले आणविक बम बनायो भने उसले इजरायलविरुद्ध प्रयोग गर्न सक्छ भन्ने शंकाका आधारमा इजरायलले इरानमाथि पूर्वसूचक आक्रमण सुरु गरेको दाबी गर्दै छ ।कानुनहीन संसारफिलिप स्यान्ड्सको पुस्तक ‘ललेस वर्ल्डः अमेरिका एन्ड द मेकिङ एन्ड ब्रेकिङ अफ ग्लोबल रुल्स’ प्रकाशित भएको लगभग दुई दशक बितिसकेको छ । पुस्तकले बहस चर्काएको थियो । यो पुस्तक शीतयुद्धपछिको संसारमा अन्तर्राष्ट्रिय कानुन र बहुपक्षीय संस्थाहरूलाई विशेष गरी संयुक्त राज्य अमेरिका र बेलायतजस्ता शक्तिशाली पश्चिमी देशहरूले कसरी कमजोर पारेका छन् भन्ने कुराको आलोचनात्मक परीक्षण हो । यस पुस्तकमा विशेष गरी विश्वव्यापी व्यवस्थाको प्रभावशाली आलोचना र नियम–आधारित अन्तर्राष्ट्रिय प्रणालीको रक्षा गर्न आह्वान गरिएको थियो । उक्त पुस्तक प्रकाशनको दुई दशकपछि संसार बढ्दो रूपमा कानुनहीन हुँदै गइरहेको छ ।यस पुस्तकको विषयवस्तु र तर्क आजको सन्दर्भमा पनि मान्य छन् । स्यान्ड्सको पुस्तकको केन्द्रीय मुद्दा अमेरिकाको इराकविरुद्धको आक्रमण हो । स्यान्ड्सले अन्तर्राष्ट्रिय कानुन, विशेष गरी संयुक्त राष्ट्रसंघको बडापत्रको उल्लंघनमा विस्तृत प्रमाण प्रस्तुत गरेका छन् । स्यान्ड्सले इराकविरुद्धको अमेरिकी आक्रमणलाई कानुनी औचित्य नभएको प्रमाणित नै गरेका छन् ।संयुक्त राष्ट्रसंघ, विश्व व्यापार संगठन र अन्तर्राष्ट्रिय फौजदारी अदालत (आईसीसी) बहुपक्षीय प्रणालीबाट एकपक्षीयतर्फ परिवर्तन भएकामा स्यान्ड्स आलोचना गर्छन् । अन्तर्राष्ट्रिय सन्धिहरू कमजोर पारिएको बारेमा चिन्ता व्यक्त गर्छन्, जस्तै ः जलवायु परिवर्तनसम्बन्धी क्योटो प्रोटोकल, अन्तर्राष्ट्रिय फौजदारी अदालत स्थापना गर्ने रोम विधान, आणविक हतियार र यातनासम्बन्धी सन्धिहरू ।दुई दशक पहिले स्यान्ड्सले चेतावनी दिएका थिए– अन्तर्राष्ट्रिय कानुनी मान्यतालाई कमजोर पार्नाले विश्वव्यापी व्यवस्थामा दीर्घकालीन खतरा निम्त्याउँछ, अस्थिरता बढाउँछ र जलवायु परिवर्तन, नरसंहार र आतंकवादजस्ता विश्वव्यापी चुनौतीलाई सम्बोधन गर्ने प्रयासलाई कमजोर बनाउँछ । उनको चेतावनी सत्य साबित भएको छ ।पूर्वसूचक युद्धअन्तर्राष्ट्रिय कानुनी व्यवस्थाविरुद्ध सबैभन्दा खतरा भनेको पूर्वसूचक आक्रमणको एकपछि अर्को प्रयोग हुनु हो । विपक्षीबाट हुन सक्ने अनुमानित आक्रमण रोक्नका लागि शक्तिशाली देशहरूले पूर्वसूचक आक्रमण गर्ने शृंखला बढ्दै छ । तथ्यगत प्रमाणका आधारबिना यस्ता पूर्वसूचक आक्रमण गलत अनुमानमा भइरहेका छन् । यस्ता तथाकथित ‘आक्रमण निवारक आक्रमण’ (युद्धहरू) गर्नु आत्मरक्षा अधिकार हो भन्ने दाबी गरिरहेका छन् । कानुनहीनता यति गम्भीर भएको छ कि आतंकवादविरुद्धको युद्धले नरसंहार निम्त्याइरहेको छ ।अमेरिका र इजरायलसँग कृत्रिम बुद्धि आधारित उच्च स्तरको सैन्य प्रविधि छ । त्यसैले, आफ्नो वायुसेनामार्फत जहाँ मन लाग्यो, त्यहाँ आक्रमण गर्न सक्ने क्षमता छ । अन्य देश यस्तो स्तरको प्रविधि प्रयोग गर्ने स्थितिमा छैनन् । यदि भविष्यमा चीनले अमेरिका र इजरायलमा जस्तै आक्रमणहरू प्रयोग गर्‍यो भने के हुन्छ ? अमेरिका र इजरायलका लागि यो गम्भीर प्रश्न हो । शक्तिशाली राज्यहरूले गरेकै कारणले गैरकानुनी कार्य कानुनी बन्दैनन् । बरु यस्ता कार्यले कानुनहीन संसार सिर्जना गर्दछन् । लगातार युद्धहरूका साथै वातावरणीय विनाश (इकोसाइड) सामान्य भइसकेका छन् ।विपक्षी राज्यले सम्भावित युद्ध गर्न सक्ने भन्ने बहानामा तथाकथित पूर्वसूचक युद्ध गर्नु गलत र गैरकानुनी हो । आत्मरक्षाको अधिकारका नाममा पूर्वसूचक आक्रमण (वा निवारक युद्ध) सामान्य बनाउने प्रयास गर्नु गलत र अवैध पनि हो । त्यसैले कानुनहीनता चरम सीमामा पुगेको छ । अर्थात्, विश्वयुद्धपछि स्थापित गरिएको अन्तर्राष्ट्रिय कानुनी प्रणाली र मूल्य–मान्यताहरूको प्रत्यक्ष उल्लंघन र क्षय भइरहेको छ ।संयुक्त राष्ट्रसंघको बडापत्रमा उल्लेख गरिएका सिद्धान्त, जस्तै राज्यले एकअर्काविरुद्ध आक्रमण नगर्ने, शान्ति, मानवअधिकार र जवाफदेहितालाई प्रवर्द्धन गर्न स्थापित संयन्त्रको बेवास्ता गरिएको छ । अन्तर्राष्ट्रिय विवादहरूको शान्तिपूर्ण समाधान प्रभावहीन भइरहेको छ । जस्तो कि, रुस र युक्रेन, इजरायल र प्यालेस्टाइन, इजरायल र इरानबीचका विवाद यसका उदाहरण हुन् ।आक्रमण र पूर्वसूचक आक्रमण दुवै अन्तर्राष्ट्रिय कानुनमा गैरकानुनी छन् । यी दुवै कार्यबीच भिन्नता पनि छ । जस्तै, युक्रेनविरुद्ध रुसी आक्रमण अन्तर्राष्ट्रिय कानुनअनुसार विशुद्ध अवैध आक्रमणको उदाहरण हो । त्यस्तै गरी इराकविरुद्धको अमेरिकी युद्ध (२००३) अवैध आक्रमण थियो । सद्दाम हुसेनलाई अपदस्थ गराउने उद्देश्यले इराकको कथित ‘आम विनाशकारी हतियारहरू’ नष्ट गर्ने भन्ने बहानामा अमेरिकाले इराकउपर आक्रमण गरेको थियो । अन्ततः इराकमा कुनै त्यस्ता विनाशकारी हतियार भेटिएनन् । केही अध्ययनहरूले १० लाखजतिको हत्या भएको दाबी गर्छन् । कति इराकी मरे भन्ने अमेरिकालाई वास्ता छैन । इराकविरुद्धको अवैध युद्धका लागि कसैलाई पनि जवाफदेही बनाइएन । यो विश्वको सबैभन्दा शक्तिशाली देश अमेरिकाले सुरु गरेको पहिलो कानुनविहीन पूर्वसूचक आक्रमण थियो ।आणविक हतियारको खतराइरानविरुद्ध इजरायलको पूर्वसूचक आक्रमण इरानलाई आणविक बम बनाउनबाट रोक्नका लागि गरिएको भनिएको छ । इजरायलसँग आणविक हतियार छन् भन्ने मौन स्वीकृति देखिन्छ । इजरायलले ‘न्युक्लियर नन प्रोलिफेरेसन ट्रिटी’ (एनपीटी) मा हस्ताक्षर गरेको छैन । यस्तो अवस्थामा इजरायलले इरानमाथि पूर्वसूचक आक्रमण गर्‍यो ।अर्कोतर्फ इरानले एनपीटीमा हस्ताक्षर गरेको छ । इरानले आणविक ऊर्जा मात्र उत्पादन गर्ने, तर आणविक हतियारमा कुनै महत्त्वाकांक्षा नभएको दाबी गरेको छ । इरान अन्तर्राष्ट्रिय आणविक ऊर्जा एजेन्सीद्वारा निरन्तर निरीक्षणमा रहेको थियो (इजरायल त्यस्तो निरीक्षणमा छैन) । ऊर्जा एजेन्सीले आणविक प्रविधिको सुरक्षित र शान्तिपूर्ण प्रयोगलाई प्रवर्द्धन गर्न खोज्छ । सन् २०१५ मा इरानसँग चीन, फ्रान्स, जर्मनी, रुस, संयुक्त अधिराज्य, संयुक्त राज्य अमेरिका र युरोपेली संघबीच आणविक सम्झौता भएको थियो । अमेरिकी राष्ट्रपति डोनाल्ड ट्रम्पले आफ्नो पहिलो कार्यकालमा सम्झौता एकतर्फी रूपमा रद्द गरे । हाल एकातिर अमेरिकी राष्ट्रपति ट्रम्पले इरानलाई नयाँ सम्झौतामा हस्ताक्षर गर्न धम्की दिइरहेका छन् र अर्कोतिर इजरायलले इरानविरुद्ध युद्ध गर्दै छ ।आत्मरक्षाको अधिकार र नरसंहारइरानले इजरायलविरुद्ध प्रतिआक्रमण गर्दा अमेरिकासहित धेरैजसो पश्चिमी शक्तिहरूले इजरायलको आत्मरक्षाको अधिकारमा जोड दिइरहेका छन् । चीन र रुसले इजरायलविरुद्ध इरानको आत्मरक्षाको अधिकारलाई स्वीकार गरेका छन् । अमेरिका र पश्चिमी युरोपेली देशले इरानविरुद्ध इजरायलको आक्रमणलाई आत्मरक्षाको रूपमा लिन्छन्, इरानको आत्मरक्षा समान अधिकारलाई अनदेखा गर्छन् । यो अन्तर्राष्ट्रिय कानुनको खिल्ली उडाउने सबैभन्दा बेतुक उदाहरण हो । वास्तविक आत्मरक्षा भनेको गैरकानुनी हिंसा वा हानिको खतराबाट तत्काल आफूलाई बचाउन उचित बल प्रयोग गर्नु हो । आत्मरक्षा संयुक्त राष्ट्रसंघको बडापत्रको धारा ५१ अन्तर्गत वैध छ ।आतंकवाद एक गम्भीर विश्वव्यापी समस्या हो, जसलाई कानुनी माध्यमबाट लड्नुपर्ने हुन्छ भन्ने अन्तर्राष्ट्रिय कानुनी मान्यता छ । अन्तर्राष्ट्रिय कानुनमा आतंकवादविरुद्ध नरसंहारलाई जायज मानिँदैन । युद्धका नियमहरू छन् । युद्धको समयमा अन्तर्राष्ट्रिय मानवीय कानुनअन्तर्गत अस्पताल, धार्मिक भवन, विद्यालय, नागरिक घर र गैरसैन्य स्थल आक्रमण गर्न निषेध गरिएको छ । यसका साथै खाद्य आपूर्ति, पानीको स्रोत र कृषि क्षेत्रजस्ता नागरिकको बाँच्नका लागि अपरिहार्य वस्तुमा आक्रमण गर्न निषेध गरिएको छ ।राज्यद्वारा बल प्रयोग समानुपातिक हुने अपेक्षा गरिन्छ । अन्तर्राष्ट्रिय कानुनअन्तर्गत आतंकवादविरुद्ध लड्न राज्यलाई कानुनी अधिकार छ, तर नरसंहार गर्ने अधिकार छैन । इजरायल र हमासविरुद्ध अन्तर्राष्ट्रिय अदालत र अन्तर्राष्ट्रिय फौजदारी अदालतमा युद्ध अपराध र नरसंहारका मुद्दाहरू दायर भइरहेका छन् । अन्तर्राष्ट्रिय अदालतले हमासले पनि युद्ध अपराध गरेको र इजरायलले गाजामा ‘सम्भवतः’ नरसंहार गरेको निष्कर्ष निकालेको छ । इजरायलले यी अदालत र अदालतका न्यायाधीशलाई यहुदीविरोधी (एन्टी सेमेटिक) मान्दछ । अमेरिकाले अन्तर्राष्ट्रिय अदालतका न्यायाधीशविरुद्ध ‘प्रतिबन्ध’ लगाएको छ ।कूटनीतिले किन काम गर्दैन ?जब एक समूहका मानिसको अर्को समूहविरुद्धको अतिवाद तीव्र हुन्छ, त्यस्तो अवस्थामा मानिसहरू एकापसमा घृणा गर्छन् र राज्य प्रमुख वा सरकार प्रमुखले भूगोलका लागि एकअर्कालाई धम्की दिन्छन् वा युद्ध गर्छन् । युद्धको अवस्थामा शान्तिका लागि कुरा गर्नेहरूलाई देशद्रोही भनेर निन्दा गरिन्छ । कूटनीतिले काम नगर्नुको एउटा मुख्य कारण विश्वव्यापी रूपमा समझदार राजनीतिक नेतृत्व र कुशल कूटनीतिज्ञहरूको अभाव हो भन्नु उचित हुन्छ ।विश्वव्यापी बढ्दो अविश्वास, बढ्दो उग्र राष्ट्रवाद र बहुपक्षीय संस्थाहरूको विघटनका कारण कूटनीति कम प्रभावकारी भएको छ । शक्तिशाली राष्ट्रले प्रायः सहयोगभन्दा आफ्नो स्वार्थलाई प्राथमिकता दिन्छन् । उदीयमान शक्तिहरूले अवस्थित विश्वव्यापी व्यवस्थालाई चुनौती दिन्छन् । द्वन्द्व, गलत सूचना र अधिनायकवादी शासनको उदयले संवाद र शान्तिपूर्ण वार्तालाई कमजोर बनाएको छ । जलवायु परिवर्तन, महामारी र युद्धजस्ता विश्वव्यापी संकटको द्रुत गतिले प्रायः कूटनीतिक समाधानलाई उछिन्छ, जसले गर्दा वार्ता अवरुद्ध हुन्छ र अडानहरू कडा हुन्छन् ।प्रभावकारी कूटनीति बलियो सम्बन्ध निर्माण, खुला सञ्चार र साझा लक्ष्यहरू अगाडि बढाउन साझा आधार खोज्नमा निर्भर गर्दछ । यसका लागि सहकार्य र सम्झौता गर्ने इच्छासँगै अर्को पक्षको मूल्य–मान्यता, संस्कृति र चासोहरूको गहिरो बुझाइ आवश्यक पर्दछ । कूटनीतिज्ञहरूले विश्वास बढाउन, बलियो सम्बन्ध निर्माण गर्न र सकारात्मक परिणामहरू प्राप्त गर्न जटिल अन्तर्राष्ट्रिय मुद्दाहरूमा उद्धार गर्न सक्छन् ।अन्तर्राष्ट्रिय कानुनको छैन विकल्पअन्तर्राष्ट्रिय कानुनले न्याय, अधिकार, मर्यादा, सहअस्तित्व र मानवीय मूल्यलाई केन्द्रमा राख्छ । मानिसलाई जोड दिन्छ, केवल भूगोलको नक्सा मात्र होइन । यसले भूराजनीतिक लाभ मात्र होइन, मानव पीडा र मानवअधिकारको सन्दर्भलाई अगाडि ल्याउँछ । यसले युद्धपछिको शान्ति निर्माणलाई मार्गदर्शन गर्न सक्छ, जब युद्धहरू समाप्त हुन्छन् । जब सीमाहरू कोरिन्छन्, पुनः कोरिन्छन्, जनसंख्या सारिन्छ र गुनासोहरू कडा हुन्छन् । अन्तर्राष्ट्रिय कानुनले विवादहरू समाधान गर्न, न्याय पुनःस्थापित गर्न र बदलाको अनन्त चक्रको सट्टा सहअस्तित्वको रूपरेखा प्रदान गर्न सक्छ ।शान्ति, सुरक्षा र सहयोग कायम राख्न अन्तर्राष्ट्रिय कानुनको महत्त्व हुन्छ । देशहरूबीचको अन्तरक्रिया, शान्तिपूर्ण विवाद समाधान, मानवअधिकारको संरक्षण, व्यापार र वातावरणजस्ता मुद्दालाई नियमन र प्रवर्द्धन गर्न अन्तर्राष्ट्रिय कानुनको अहम् भूमिका हुन्छ । राज्यहरूको सम्बन्ध र आचरणलाई नियन्त्रण गर्ने नियमको विकल्प धम्की र युद्ध हुनै सक्दैन । धम्कीका आधारमा सञ्चालन गरिने अन्तर्राष्ट्रिय व्यापार डकैती हो ।पूर्वसूचक युद्धले सभ्य राज्यलाई क्रूर र बर्बर बनाउँछ । हिंसा र युद्धले निष्कर्षमा पुर्‍याउँछ र न्याय दिलाउँछ भन्नु पाशविक चरित्र हो । परिभाषाअनुसार अन्तर्राष्ट्रिय कानुन सभ्य राज्यहरूको आचरणको कानुन हो । यस्तो कानुनलाई प्रभावकारी बनाउन सभ्य राज्य नेतृत्व अपेक्षा गरिन्छ ।"
रुग्ण अर्थतन्त्र सुधार्ने अवसर,"नेपाल विश्वकै दुई विशाल मुलुकबीच अवस्थित छ । ती दुई मुलुकका अर्थतन्त्र भीमकाय पहाडजस्तै स्थिर छन् । यी दुई बलिया देशबीचको कसिलो डोरीमा स्थिर अर्थतन्त्र चलिरहँदा नेपाल कमजोर रूपमा धर्मराएर हिँड्दै छ । नेपाल भौगोलिक रूपमा समृद्ध छ । प्रचुर सम्भावना बोकेको छ । तर, पनि चर्को व्यापार घाटा बेहोरिरहेको छ ।युवा पलायनको अवस्था जर्जर छ । युवा पलायन हुनुमा राजनीतिक र दलीय स्वार्थ प्रमुख कारण रहेका छन् । राजनीतिक दलहरूको निहित स्वार्थ, प्रचारबाजी, अनुचित पूर्वाधारले बढाएको ऋण भार, चरम भ्रष्टाचारका कारण युवा विदेश पलायन भइरहेका छन् । र, यही कारण नेपालको अर्थतन्त्र रुग्ण बनेको छ । थिलथिलो भएको छ ।अर्थतन्त्रको सुधार राजनीतिक दलका अतिरञ्जित नाराले हुँदैन । समृद्धिको रटानले हुँदैन । घाँटीको नसा फुट्ने भाषण पनि समृद्धिको आधार बन्न सक्दैन । समृद्धि व्यवहारमा देखिनुपर्छ । कामले पुष्टि हुनुपर्छ । यसलाई समयसापेक्ष आर्थिक तथा मौद्रिक नीतिले सुधार गर्न सकिन्छ । सम्भावनालाई यथार्थमा बदल्न देशको पुँजी बजारमा गहिरो सुधार आवश्यक छ ।अहिलेको अवस्थामा नेपाल स्टक एक्सचेन्ज (नेप्से) सीमित जनताको पहुँच, न्यून तरलता, कमजोर प्रविधि र अपारदर्शी नियमन प्रणालीबाट ग्रस्त छ । विश्व बैंकको अध्ययनअनुसार आर्थिक वृद्धिको दिगो आधार तयार पार्न पुँजी बजारको गहिरो र समावेशी विकास अपरिहार्य हुन्छ । नयाँ उद्यम विशेष गरी स्टार्टअपहरूले बैंकबाट ऋण पाउन नसक्ने अवस्थामा सेयर बजारमा जान सक्ने वातावरण निर्माण गर्न सक्नुपर्ने थियो । तर, अहिलेको संरचनाले यस्ता संस्थालाई प्रवेश दिन सक्दैन । किनकि यसमा प्रविधिका साथसाथै राष्ट्र बैंकको नीति पनि बाधक देखिन्छ ।युरोपले १५० वर्ष लगाएर गरेको विकासमा चीनले ४० वर्षमै कायापलट गरिदियो । र, आफूलाई विश्व बजारमा अब्बल प्रतिस्पर्धीका रूपमा स्थापित गरिदियो । यसको कारण के हो ? गरिबीको रेखामुनि रहेको चीन आज आधुनिक वित्तीय सुशासन, प्रविधिमैत्री बैंकिङ प्रणाली कायम गर्दै विश्वकै पुँजीगत लगानीको केन्द्रबिन्दु बनेको छ । तर, त्यसो हुँदा पनि विदेशी लगानीको अनुपातमा चिनियाँ जनताकै लगानीले चीन बनेको तथ्यांक छ । देङ सियाओ पिङले सन् १९७८ मा तेस्रो उच्चस्तरीय राजनीतिक बैठक आह्वान गर्ने बेलामा चीन संसारकै गरिब मुलुकको सूचीमा थियो । सन् १९७९ मा २७० अमेरिकी डलर प्रतिव्यक्ति आय भएको चीन सन् २०२४ सम्म कसरी १३ हजार ४४५ अमेरिकी डलर पुर्‍याउन सफल भयो ? नेपालको हालको आर्थिक संरचना चीनको सन् १९७८ को अवस्थाजस्तै कृषि निर्भर, राज्यप्रधान, निजी क्षेत्र कमजोर र वित्तीय प्रणाली अपरिपक्व छ ।यसमा व्यावहारिक, नेपालको विकास लक्षित सुधारको खाँचो छ । विशेष गरी यसको मौद्रिक र वित्तीय नीतिमा समावेशी र दिगो वृद्धिदर कायम राख्न जरुरी छ । नेपाल राष्ट्र बैंक (एनआरबी) को हालको नेतृत्व, विशेष गरी गभर्नर डा. विश्व पौडेलले यी केही व्यावहारिक नीतिगत कदमलाई प्राथमिकता दिनुपर्ने अपरिहार्यता छ । जस्तो कि, उत्पादक क्षेत्रमा ऋण प्रवर्द्धन र मौद्रिक अनुशासन अब पनि उत्पादक ऋण प्रवर्द्धन गर्दै मौद्रिक अनुशासन कायम गर्न नसक्ने हो भने देशमा मडारिएको निराशाको कालो बादलले झरी बनेर एक दिन हामीलाई डुबाउनेछ । त्यसपछि किनारा लाग्न पनि मुस्किल पर्नेछ । नेपालले मुद्रास्फीति नियन्त्रणलाई सन्तुलनमा राख्दै दिगो आर्थिक वृद्धिको नीति लिन जरुरी छ । हालका वर्षमा अत्यधिक ऋणले अनुत्पादक क्षेत्रलाई पोषण गरिरहेको छ । जबकि कृषि र उत्पादनमा पुँजीको अभाव यथावत् नै छ ।सहुलियत र निगरानीसहितको विशिष्ट ऋण र पुनरावृत्त कार्यक्रममार्फत साना, मझौला कृषि व्यवसायलगायत निर्यात उन्मुख उद्योगका खुला मौद्रिक नीति कार्यान्वयन हुन जरुरी छ । गैरउत्पादक क्षेत्रमा फसेको बैंक ऋणलाई निकासा दिने र अत्यधिक जोखिमलाई निरुत्साहित गर्न ऋण जोखिममाथि कडा निर्देशिका ल्याउन जरुरी छ । राष्ट्र बैंकले ‘काउन्टरसाइक्लिकल क्यापिटल बफर’ का रूपमा ‘म्याक्रोप्रुडेन्सियल’ उपकरण प्रस्तुत गर्न जरुरी छ । यसले बैंकहरूलाई अत्यधिक जोखिम क्षेत्रमा ऋण प्रवाह गर्नबाट वञ्चित गर्छ । विश्वव्यापी आर्थिक संकटको प्रतिरक्षात्मक कानुन ‘बासिल फ्रेमवर्क’ तृतीय दस्तावेजअनुसार बैंकका ऋणलाई जोखिम मुक्त पार्ने र व्यापार सञ्चालनका ऋणलाई अनुगमन गर्दै खुकुलो बनाउँदै लग्न जरुरी छ ।सहकारी संस्था जसरी धराशायी भए, त्यसबाट धेरै कुरा सिक्न जरुरी छ । तर, जसरी सहकारीको उद्देश्य साना व्यापारलाई प्रोत्साहन गर्नु थियो । विशेषतः ग्रामीण क्षेत्रमा लगानी बढाउने उद्देश्यले सरल ऋण प्रदान सहकारीको स्थापना गरिएको थियो । अब ती उद्देश्य सबै बैंकमा लागू गर्न जरुरी छ । जस्तै, भारतीय रिजर्भ बैंकले सबै बैंकलाई आफ्नो कुल कर्जाको १८ प्रतिशत हिस्सा कृषि क्षेत्रमा अनिवार्य लगानी गर्नुपर्ने नीति लागू गरेको छ । यसले किसान, कृषिप्रविधि कम्पनी र कृषि सहकारीलाई सस्तो ब्याजमा कर्जा उपलब्ध गराएको छ ।कानुनी जटिलताको अन्त्यप्रवासमा रहेका नेपालीलाई वित्तीय क्षेत्रमा लगानीका लागि कानुन खुकुलो बनाउन जरुरी छ । नेपालले रेमिट्यान्सलाई लगानीमा परिणत गर्ने कुरा सिद्धान्तः सही भए पनि रेमिट्यान्सको अधिकतम हिस्सा आयातित वस्तु खरिदमै प्रयोग भएको देखिन्छ । राष्ट्र बैंकले कानुन खुकुलो नबनाउने हो भने त्यो रेमिट्यान्सले देश बन्दैन । अतः आप्रवासी नेपालीले पनि नेपाली कम्पनीमा प्रत्यक्ष वा धितोपत्रको माध्यमबाट लगानी गर्न पाउने परिस्थिति विद्यमान छ । त्यसो गर्नाले बजार पनि चलायमान हुन्छ र व्यापारीमा पनि उत्साह थपिन्छ । नेपाल धितोपत्र बोर्डको हाल ६०–७० प्रतिशत लगानी बैंक, बिमा कम्पनी र जलविद्युत्जस्ता ठूला आयोजनामा केन्द्रित छन् । यसलाई स्थिर राख्दै नयाँ परियोजनामा कृषि, आईटी, पर्यटनजस्ता साना तथा मझौला व्यवसायीलाई प्राथमिकता दिन छिटोछरितो कार्यविधिको निर्माण गरी विदेशमा रहेका आप्रवासी नेपालीलाई नियन्त्रित तर प्रत्यक्ष लगानीको अवसर दिनुपर्छ । यसले समग्रमा नेपाली धितोपत्र बजारको आकार पनि बढाउँछ । बजारमा पनि उत्साह थप्छ ।राष्ट्र बैंकले पुँजी बजार सुधारमा अप्रत्यक्ष तर महत्त्वपूर्ण भूमिका खेल्छ । केन्द्रीय बैंकले आधुनिक प्रविधिको प्रयोग गरेर वित्तीय पहुँच, नियमन तथा वित्तीय समावेशितामा क्रान्तिकारी सुधार ल्याउन सक्छ । जसरी भारतीय रिजर्भ बैंकले ‘इनफाइड पेमेन्ट इन्टर फेस’ (यूपीआई) ल्याएर डिजिटल भुक्तानीमा क्रान्ति ल्यायो । यसले साना व्यापारीदेखि ठूला कम्पनीसम्मलाई डिजिटल प्रणालीमा समेट्यो । साथै आरबीआईले स्टार्टअप–उन्मुख रेगुलेटरी स्यान्ड बक्स नीति लागू गर्‍यो । यसले प्रविधिमा आधारित वित्तीय नवप्रवर्तनलाई उत्प्रेरणा दियो । चीनले ‘टेक–सपोर्टेड रियल टाइम मार्केट म्यानेजमेन्ट’ प्रणाली अपनाएर पुँजी बजार नियमनमा प्रविधिको भरपुर उपयोग गरिरहेको छ ।वित्तीय क्षेत्रमा बलियो पूर्वाधारयसले लगानी सुनिश्चित गर्छ । नेपालमा कसरी ठूला र नयाँ लगानीकर्ता भित्र्याउने भन्ने विषयमा राजनीतिज्ञ र अर्थशास्त्रीहरूको माझमा धेरै छलफल हुने गर्छ । तर, पुराना लगानीकर्तालाई प्रोत्साहन र भएको लगानीलाई कसरी चलायमान बनाउने भन्ने उपकरणबारे विरलै छलफल हुन्छ । नेपाली लगानी बजारले ठूलो लगानी भित्र्याउने तयारी गरेको छ । जस्तै, कागजी फारमबाट सेयर कारोबार डिजिटल प्रणालीमा प्रवेश गरेको छ । तर, सेयर बजारलाई अर्थतन्त्रको ऐना भनिन्छ । विश्वका उदीयमान र ठूला अर्थतन्त्र सेयर कारोबार ‘टी वान’ मोडल प्रयोग गर्छन् । सरल भाषामा त्यो भनेको सेयर बेचेको भोलिपल्टसम्म लगानीकर्ताको खातामा पैसा आउँछ । त्यस्तो हुँदा भोलिपल्ट अरू क्षेत्रमा लगानी रोज्न पाउँछ । तर, नेपालमा ‘टी थ्री’ मोडलले गर्दा बेचेको रकम प्राप्त गर्न न्यूनतम तीन दिन लाग्छ । यसले गर्दा ढिलो कारोबार हुने र बजार पनि सुस्त हुने गर्छ ।नेपालको वित्तीय साधनहरूमा विविधता ल्याउने हो र पुँजी बजारलाई गहिरो बनाउने हो भने लगानीकर्ताको सहभागिता बढाउनैपर्छ । विदेशी लगानीकर्तालाई पनि ठाउँ दिनुपर्छ । ‘इन्डेक्स फन्ड’, ‘एक्सचेन्ज ट्रेडेड फन्ड’ (ईटीएफ) र ‘डेरिभेटिभ्स’ लाई जिम्मेवारीपूर्वक भित्र्याउँदै वित्तीय उपकरण र पूर्वाधार निर्माणलाई बलियो बनाउनुपर्छ । र, यसको सुरुवात नेप्से इन्डेक्स फन्डबाट गर्दा जनतामा उपकरणबारे जान्न पनि सहज हुन्छ । त्यसपछि अन्य बैंकलगायत थुप्रै क्षेत्र समावेश गर्न सक्नुपर्छ । राष्ट्र बैंकले फाइनटिच कम्पनीलाई नियमनसहितको स्वतन्त्रता प्रदान गर्नुपर्छ । रेगुलेटरी स्यान्ड बक्स सुरु गर्नुपर्छ । जहाँ स्टार्टअपहरूले सुरक्षित रूपमा नवप्रवर्तन गर्न सकून् ।दीर्घकालीन लगानी प्रवर्द्धननेपालमा पछिल्लो समय देखिएको सहकारी संस्थाहरूको वित्तीय संकटले हामीलाई गम्भीर चेतावनी दिएको छ । हामी अझै पनि वित्तीय स्थायित्वको आधारभूत संरचनाबाट टाढा छौं । लाखौं सर्वसाधारणको बचत जोखिममा छ । वित्तीय अनुशासनमा कमजोरी देखिएको छ र नियमनकारी संस्थाको क्षमतामा प्रश्न उठेको छ । सहकारीको दुर्घटनाबाट सिक्दा ‘वित्तीय क्षेत्र प्रवर्द्धन तथा जोखिम व्यवस्थापन कोष’ निर्माण गर्न जरुरी छ ।जोखिमपूर्ण वित्तीय क्षेत्र निरीक्षण तथा समयमा जोखिम न्यूनीकरणका उपाय अपनाउनुपर्ने स्थिति छ । यसमा सरकारी, निजी क्षेत्र, अन्तर्राष्ट्रिय तथा दातृ संघसंस्थाको समर्थनमा कोष निर्माण गर्नुपर्छ । जसले वित्तीय प्रविधिको स्टारअपलाई टेवा दिन सक्छ । यसले वित्तीय साक्षरता गर्ने वा गराउने संस्थालाई सेवा प्रवाह वा आर्थिक सहयोग गर्न सक्छ ।वित्तीय क्षेत्रजस्तै इन्डेक्स फन्ड वा कुनै कम्पनीको सेयरमा तीन वर्षभन्दा बढी समयावधिका लागि लगानी गर्ने व्यक्ति वा संस्थालाई पुँजीगत लाभ कर छुटजस्ता सुविधा दिँदा दीर्घकालीन लगानीलाई प्रोत्साहन गर्न सकिन्छ । यी उपकरणले पुँजी बजारलाई गहिरो, विविधतायुक्त, प्रविधिमैत्री र नेप्सेको समय सापेक्षित आधुनिकीकरण गर्दै पुँजी बजारमा विदेशी लगानी पनि भित्रिने वातावरण बन्छ ।चीनको पिपुल्स बैंकले नियामक स्यान्ड बक्स सुरु गर्‍यो । जसले ‘अलि पे’, ‘वी बैंक’, ‘जे डी फाइनान्स’ जस्ता फिनटेक कम्पनीलाई सीमित प्रयोगका लागि अनुमति दियो । त्यसले स्मार्ट ऋण प्रणालीजस्ता अति प्रविधियुक्त आविष्कारका कामलाई प्रोत्साहन गर्‍यो ।अतः चीन र भारतले उत्पादनमा आधारित ऋण, सरकारी ग्यारेन्टी र प्रविधि आधारित कृषिमा जोड दिएका छन् । राष्ट्र बैंकले पनि ग्रामीण बैंकलाई लक्षित गरेर कृषि प्राविधिक ऋण अनुदान कार्यक्रम ल्याउन सक्छ । र, स्यान्ड बक्स नीति, डिजिटल भुक्तानी प्लेटफर्म, डेटा–संरक्षित ऋण प्रवाह प्रणाली नेपालमा विकास गर्न सकिन्छ । एनआरबीले यूपीआईजस्तै तथा प्रणाली तथा ई–एनआरबी वालेट सिर्जना गरेर मोबाइल केन्द्रित डिजिटल अर्थतन्त्रलाई विस्तार गर्न सक्छ ।भारतीय रिजर्भ बैंकले झैं डिजिटल ऋण दिने प्लेटफर्मलाई नियमन गर्दै पारदर्शिता, डेटा गोपनीयता र ब्याजदरको स्पष्टता अनिवार्य बनाउन आवश्यक छ । यसले बजारमा उपभोक्ता संरक्षणलाई बलियो र विश्वसनीय बनाउँछ । त्यसैले डिजिटल वित्तीय पहुँच विस्तार गर्न ‘रेगुलेटरी स्यान्ड बक्स’ एक प्रभावकारी मोडल हो । यसले स्टार्टअपहरूलाई नियमनको जोखिमबिनै सीमित अवधिमा परीक्षण गर्न अनुमति दिन्छ । भारतीय र चिनियाँ केन्द्रीय बैंकहरूले यसबाट उल्लेखनीय प्रगति गरेका छन् । नेपाल राष्ट्र बैंकले पनि यो मोडल तत्काल लागू गर्नुपर्छ ।नेपाल अहिले आर्थिक संक्रमणको अत्यन्त संवेदनशील मोडमा उभिएको छ । देशको अर्थतन्त्र दीर्घकालीन असन्तुलन, व्यापार घाटा र जनशक्ति पलायनको त्रिकोणभित्र फसेको छ । यस्तो अवस्थामा नीतिगत भाषणभन्दा व्यवहारमा आधारित वित्तीय रूपान्तरण आवश्यक छ । जसले उत्पादकतालाई बढावा दिन्छ, युवालाई देशभित्र समेट्छ र पुँजी बजारलाई नवप्रवर्तनशील बनाउँछ । चीन र भारतले अपनाएका सुधारका बाटा केवल प्रेरणादायी मात्र होइनन्, नेपालका लागि अत्यावश्यक नक्सा बन्न सक्छन् ।राष्ट्र बैंकको नेतृत्वमा अब स्पष्ट आर्थिक दूरदृष्टि र समयसापेक्ष मौद्रिक रणनीति आवश्यक भइसकेको छ । अनुत्पादक क्षेत्रको ऋण विस्तारले देशको वित्तीय स्थायित्व डगमगाउँछ । राष्ट्र बैंकले अब बैंकहरूलाई उत्पादक र निर्यातमुखी क्षेत्रमा कर्जा प्रवाहका लागि प्रोत्साहन दिनुपर्छ । भारतको जस्तै, ‘प्राथमिक कृषि ऋण अनिवार्यता नीति’ नेपालमा लागू गरिनु उपयुक्त हुनेछ । नेपालको समृद्धिको कथा नाराबाट होइन, नीतिबाट लेखिन्छ । आजको आवश्यकता केवल मौद्रिक सूचकहरूको समायोजन होइन, वित्तीय प्रणालीको चरित्र रूपान्तरण गर्नु हो । राष्ट्र बैंकले उत्पादन, प्रविधि, पारदर्शिता र नवप्रवर्तनमा आधारित नयाँ नीति र ढाँचा प्रस्तुत गर्न सकेमा नेपालले पनि ‘विकासशील’ को कोष्ठकबाट बाहिर निस्कने आधार तयार गर्नेछ । यो समय ‘वित्तीय समावेशीकरणको युग’ सुरुवात गर्ने उपयुक्त क्षण हो । राष्ट्र बैंक त्यसको प्रणेता बन्न तयार होस् र त्यसमा सफलता हासिल गरोस् ।"
"आएको गणतन्त्र, चाहेको गणतन्त्र !","हालै काठमाडौंमा वामपन्थी विचारका केही युवाहरूले ‘आएको गणतन्त्र र चाहेको गणतन्त्र’ विषयमा छोटोमिठो विमर्श कार्यक्रम गरेका थिए । विभिन्न राजावादी समूहहरूले निरन्तर प्रदर्शन गर्न थालेपछि गणतन्त्रको पक्षमा विमर्श गर्नुपर्ने आवश्यकता महसुस भएको हुनुपर्छ । गणतन्त्र स्थापनार्थ संघर्ष गरेका पुस्ता र गणतन्त्र कालमा जन्मेहुर्केका पुस्ताबीच विमर्श गर्न खोजिएको उक्त कार्यक्रमको मूल उद्देश्य गणतन्त्रको पक्षमा न्यारेटिभ निर्माण गर्नु थियो ।कार्यक्रममा युवाहरूको प्रश्न गर्ने तरिका, प्रश्नको ओज र त्यस दौरानमा उघ्रिएका तिनका ज्ञानको दायराले यो पंक्तिकारलाई निकै नै प्रभावित पार्‍यो । आजभन्दा २५–३० वर्ष पूर्वको विद्यार्थी राजनीतिमा यो खालको विमर्श बिरलै हुने गर्थ्यो ।परिवेश र विषयले पंक्तिकारलाई केही नोस्टाल्जिक बनाएको थियो । पंक्तिकार २५–३० वर्ष पूर्व काठमाडौंको विद्यार्थी राजनीतिमा संलग्न रहँदा अखिल र नेविसंघबीच विवाद भइरहन्थ्यो । त्यसबेलाका जुलुसमा लगाइने नाराहरू रमाइला थिए । नेविसंघका साथीहरू भन्थे –‘एक दिन नेपाल ब्युँझिन्छ, जय नेपालको नाराले’ । प्रतिवादमा अखिलका साथीहरूको नारा हुन्थ्यो – ‘दुःख पायो साराले, जय नेपालको नाराले’ ।त्यसबेला त्रिचन्द्र क्याम्पस नेविसंघको गढ थियो । रत्नपार्कको भित्ता र रातोघर अखिलको कब्जामा थियो । बेलाबेलामा दुई पक्षबीच भिडन्त भइरहन्थ्यो । सिंहदरबारको सत्तामा कहिले कांग्रेस त कहिले एमालेबीचमा लुकामारी चलिरहन्थ्यो । प्रतिस्पर्धी पार्टीहरू सदनमा झगडा गरिरहँदा हामी विद्यार्थीहरू सडकमा नारा लगाइरहेका हुन्थ्यौं । बेलाबेलामा कुटाकुट पनि गर्थ्यौं । तर समय फेरियो । दुवै प्रतिद्वन्द्वी दलहरू सहकार्य गरेर गणतन्त्र ल्याए । आज सत्ता सञ्चालन गरिरहेका छन् । ठीक यतिबेला गणतन्त्रमाथि प्रश्न उठिरहेको छ । गणतन्त्रविरोधीहरूले समर्थन पनि पाइरहेका छन् । गणतन्त्रवादी नेताहरूका लागि चिन्ताको विषय बनेको छ । उल्लेखित विमर्श त्यसैको नतिजा थियो ।आज परिस्थिति कस्तो निर्माण भएको छ भने गणतन्त्रका लागि लडेका नेताहरू सत्तामा पुगेका छन् । आम मानिस सडकमा आओस् र राजावादीको विरोध गरोस् तिनीहरू चाहन्छन् । तर, आम नागरिक तत्कालै सडकमा जाने मुडमा छैनन् । यसको अर्थ उनीहरू राजतन्त्रको पक्षमा छन् भन्ने पनि होइन । आम नागरिक मौन छन् र थप केही समय मौन नै बस्न चाहन्छन् । उनीहरूको मनमा गणतन्त्रवादी नेताहरू र तिनका पार्टीहरूसँग अनगिन्ती प्रश्न छन्, अनेक गुनासाहरू छन् । कार्यक्रममा गणतन्त्रका लागि लडेका नेताहरूले भने– हामी लडेर, लाठी खाएर, रगत र पसिना बगाएर गणतन्त्र ल्याएको हो । यो देशमा राजालाई पटकपटक अवसर दिँदा पनि सुध्रिन चाहेनन् । पटकपटक सत्ता हत्याउनमै उद्यत रहे । प्रजातान्त्रिक अधिकारलाई कुल्चिरहे । त्यसकारण अबको नेपालमा कुनै पनि प्रकारको राजतन्त्रको गुन्जायस छैन ।गणतन्त्र आएपछि जन्मे, हुर्केका पुस्ताले पनि ती कुराहरू स्वीकार गर्छन् । आम नागरिकहरू जो गणतन्त्रको लडाइँमा सहभागी थिए तिनले पनि स्वीकार गर्छन् तर तीनका प्रश्न छन्– देशमा व्यवस्था परिवर्तन भए पनि हाम्रो अवस्थामा किन परिवर्तन भएन ? युवाहरूका लागि देशभित्र किन रोजगार सिर्जना भएन ? विदेश पलायन किन रोकिएन ? युवाहरूलाई अरब मुलुकहरू जानुपर्ने बाध्यता किन घटेन ? सरकारी कार्यालयहरूमा बेथिति किन घटेन ? मालपोत कार्यालयमा घूस किन रोकिएन ? दलित र महिलामाथिको हिंसा किन कम भएन ?उनीहरूले न्याय पाउन किन सहज भएन ? हाम्रा लागि शिक्षा महँगो थियो नै, अहिले झनै महँगियो, किन ? आम रूपमा सार्वजानिक स्कुलको शैक्षिक स्तरमा किन सुधार भएन ? आम मानिसमा आफ्नो सन्तानलाई बोर्डिङ स्कुलमै पढाउने सोच किन उस्तै छ ? हाम्रा बाआमाले गर्ने खेतीपाती किन महँगो हुँदै गयो ? मलखाद र सिँचाइको उपलब्धतामा खोइ सुधार भएको ? किसानले आफ्नो उत्पादनको उचित मूल्य किन पाउँदैनन् ? सरकारले कृषिमा गर्ने लगानी र दिइने अनुदान किन लक्षित वर्गसम्म पुग्दैन ? अनुदानमा किन भ्रष्टाचार बढेको बढ्यै छ ? सरकारी स्वास्थ्य सेवाको गुणस्तरमा सुधार किन भएन ? आदिइत्यादि ।कार्यक्रममा बोल्ने युवाहरूको प्रश्न थियो– पार्टीहरूमा नेतृत्व हस्तान्तरणको प्रक्रिया किन निरन्तर अवरुद्ध छ ? त्यही पुराना केही नेताको वरिपरि सम्पूर्ण पार्टी घुमेको घुमै छ । नयाँ नेतृत्वको बाटो कि त बन्द छन् कि त षड्यन्त्र गरेर बन्द गरिन्छ । अनि गणतन्त्रले के चैं फरक पार्‍यो त ? नारायणहिटीमा बस्ने राजा गए तर हरेक पार्टीका अध्यक्षहरू राजा भए । आजीवन पद ओगटिरहने ? तिनको विपक्षमा बोल्नै न हुने ? हामीले यस्तो गणतन्त्र खोजेका थिएनौं ।उल्लेखित प्रश्नहरू कतिपय वक्ताहरूले मञ्चमै पोखेका थिए भने कतिपय अनौपचारिक छलफलका क्रममा सुनाएका थिए । समग्रमा विश्लेषण गर्दा लाग्छ, गणतन्त्रका लागि लडेका नेता पुस्ता र गणतन्त्र आएपछि जन्मेहुर्केका युवा पुस्ताबीच गणतन्त्रलाई हेर्ने दृष्टिकोणमा ठूलो भिन्नता रहेको पाइयो । नेताहरूले गणतन्त्र ल्याउनुलाई नै सबै थोक ठान्छन्, त्यसकै बखान गर्छन् । त्यस क्रममा गरेका संघर्षको ब्याज खान खोज्छन् । हामीमाथि प्रश्न गर्न पाइन्न भन्ने सोच राख्छन् । गणतन्त्र आएपछि जन्मेहुर्केका युवाहरूले गणतन्त्र कालमा राज्यको काम गर्ने तौरतरिका किन बदलिएन, किन सकारात्मक परिणाम आउन सकेनन् भन्नेबारे प्रश्न गर्न चाहन्छन् ।यही दुई कुरा आजको नेपाली राजनीतिको मुख्य अन्तरविरोधका विषयहरू हुन् । गणतन्त्रवादी नेता र आम नागरिकको बुझाइमा यहीँनिर कुरा मिल्दैन । यो अन्तरविरोधलाई अझ स्पष्टताका साथ बुझ्नका लागि हामी विगतमा फर्किनुपर्छ । नेपाली राज्यको पुराना समस्याहरूबारे थोरै कुराकानी गर्नुपर्छ । नेपाली राज्यमा निर्माणकालदेखि मूलतः दुई खालका समस्याहरू थिए । पहिलो राज्यको संरचनामा र दोस्रो राज्यको काम गर्ने तौरतरिकामा । संरचनागत समस्याहरू तीनवटा थिए । राजतन्त्रात्मक शासन प्रणाली, एकात्मक राज्य संरचना र राजनीतिमा र कर्मचारी संयन्त्रमा असमावेशिता ।नेपालमा अहिलेसम्म जेजति राजनैतिक आन्दोलनहरू भए, यही तीनवटा संरचनागत समस्याहरू समाधानका लागि भए । २००७ सालमा प्रजातन्त्रका लागि आन्दोलन हुँदा राजाको अधिकार कटौती र दलहरूको राजनीतिक स्पेस वृद्धिका लागि भएको थियो । राजालाई त्यो मञ्जुर भएन । पञ्चायती व्यवस्था लादेर आफ्नो वर्चस्व पुनःस्थापित गरेका थिए । दलहरूमाथि प्रतिबन्ध लगाएका थिए । २०४६ सालमा भएको आन्दोलनको मुख्य एजेन्डा प्रजातन्त्रको पुनःस्थापना थियो जसमा राजाको अधिकार कटौती गर्ने, दलहरूको स्पेस बढाउने थियो । त्यतिबेला राज्यको केन्द्रीकृत संरचना, राज्य र राजनीतिमा रहेको असमावेशिताबारे केही पनि गरिएन ।त्यसकारण माओवादी जनयुद्धले उल्लेखित तिनै संरचनागत समस्या समाधान हुनुपर्ने भन्दै राज्यको पुनर्सरचनालाई मूल एजेन्डा बनाएको थियो । २०६२/६३ सालको दोस्रो जनआन्दोलनले राजतन्त्रको विकल्पमा गणतन्त्र ल्यायो । केन्द्रीकृत राज्य संरचनालाई संघीयकरण गर्ने ग्यारेन्टी गरेको थियो । राजनीतिमा रहेको असमावेशितालाई समाधानका लागि समानुपातिक निर्वाचन प्रणाली अपनाइयो भने सरकारी सेवालाई समावेशी बनाउनका लागि आरक्षणको सुरुवात गरिएको थियो । यसरी दोस्रो जनआन्दोलन र नयाँ संविधानले नेपाली राज्यको तीनवटै प्रमुख संरचनागत समस्यालाई धेरै हदसम्म समाधान गरेको हो ।यो नयाँ व्यवस्थाले राज्यको साधनस्रोतमा राजा र तिनका आसेपासे, पूर्वपञ्चहरूको रजगजलाई धेरै हदसम्म नियन्त्रण गरेको छ । थोरै भए पनि सीमान्तकृत समुदायको पहुँच बढाएको छ । कांग्रेस, एमाले र माओवादीजस्ता ठूला दलहरूको वर्चस्व स्थापित गराएको छ । त्यसकारण आम नागरिक तत्कालै यो व्यवस्थाकै विपक्षमा जाने देखिँदैन ।तर प्रश्न उठ्छ, त्यसो भए आम नागरिकको गुनासो के हो त ?यो एक विषय गम्भीर चिन्तनको विषय हो । आम नागरिकको भनौं वा उल्लेखित कार्यक्रममा युवाहरूका गुनासाहरू राज्यको काम गर्ने तौरतरिकासँग सम्बन्धित छन् । जुन नेपाली राज्यको पुरानै समस्या हो ।नेपाली राज्य निर्माण भएदेखि समाजलाई सेवा गर्नु, सुरक्षा दिनुभन्दा साधनस्रोतको दोहन गर्नु र समाजमाथि शासन गर्ने मानसिकताबाट काम गरेको हो । यसकारण भ्रष्टाचार र ढिलासुस्ती नेपाली राज्यको चरित्र बन्न पुगेको छ ।धेरै पुरानो कुरा नगरौं । पञ्चायतकालदेखि अहिलेसम्म जुनै सरकार बने पनि छ महिनादेखि एक वर्षभित्र कुनै न कुनै ठूला भ्रष्टाचारको काण्ड सार्वजानिक हुन्छ । काठमाडौंदेखि गाउँसम्म सरकारी कामकारबाहीमा भ्रष्टाचारको चर्चा चुलिँदो छ । त्योभन्दा पनि ठूलो समस्या भ्रष्टाचार भएर पनि कुनै पनि विकास योजना समयमा पूरा हुँदैन । दुई वर्षको काममा चार वर्ष लाग्ने, सुरुको अनुमानित लागतभन्दा धेरै बढी खर्च हुनेजस्ता कुराहरू हामीकहाँ आम भएको छ । यी कुराहरू हाम्रो राज्यको कार्यशैलीमा देखिएका समस्याहरू हुन् । अंग्रेजीमा यसलाई ‘फंग्सनल प्रोब्लेम’ भन्न सकिन्छ ।कार्यक्रममा युवाहरूले उठाएका समस्याहरू नेपाली राज्यको कार्यशैलीसँग सम्बन्धित छन् । रोजगार सिर्जना भएन । यो कसले गर्ने हो ? सरकारले । सरकारको नीतिले भ्रष्टाचार बढ्यो । सरकारी शिक्षाको स्तर सुध्रिएन । स्वास्थ्य सेवाको गुणस्तर सुध्रिएन । मालपोत कार्यालयमा भ्रष्टाचार रोकिएन । युवाहरूको विदेश पलायन रोकिएन । यीमध्ये कुनै पनि समस्या राज्यको संरचनासँग सम्बन्धित सवालहरू होइनन् । सबै कुरा सरकारको काम गर्ने शैलीसँग सम्बन्धित कुराहरू हुन् ।प्रश्न उठन सक्छ, यो समस्या किन समाधान भएन ?किनभने नेपाली राजनीतिले यी समस्याहरूलाई आफ्नो एजेन्डा नै बनाएन ? नेपालका दलहरूले यी समस्यालाई कहिल्यै गम्भीरतापूर्वक लिँदै लिएनन् ? कुनै पनि कुरा समाजमा जतिसुकै समस्याका रूपमा रहे पनि जबसम्म राजनैतिक एजेन्डा बन्दैन, दलहरूले त्यसबारेमा बहस सुरु गर्दैन, त्यसलाई आन्दोलन र निर्वाचनको एजेन्डा बनाउँदैन त्यतिन्जेल त्यो समस्या समाधान हुन कठिन हुन्छ ।जब यस्ता विषयहरूमा बहस सुरु हुन्छ, नेपालका पार्टीहरू, नेताहरू, मन्त्री भइसकेकाहरू पुराना संघर्षका कथाहरू सुनाउन थाल्छन् । कांग्रेसी भए बीपीका कुरा गर्छन् । राणा र पञ्चायतका बेला गरेका संघर्षका कुरा गर्छन् । कम्युनिस्ट भए मार्क्स, लेनिन आदिका कुरा गर्न थाल्छन् । माओवादीहरूले सिधै जनयुद्ध र वर्ग संघर्षका कुरामा जोड दिन्छन् । मधेशीहरू भए आफूमाथि भएको नश्लीय, भाषिक र जातीय विभेदका अनेक कुराहरू उठाउँछन् तर आफूहरू सरकार सञ्चालन गर्दा के गर्न सकेको र के गर्न नसकेका बारे चर्चा गर्न रुचाउँदैनन् ।खासमा नेपालमा भ्रष्टाचार विस्तार भएको छ । समाजको तल्लो तप्कासम्म जरा फैलाएको छ । गणतन्त्र आएपछिका दिनमा भ्रष्टाचार फैलिने प्रक्रियाले तीव्रता पाएको हो । केही नीतिगत र केही संरचनागत कारणले यस्तो भएको हो ।नयाँ संरचनाअन्तर्गत हामीले सबै तहलाई कर संकलन गर्न, बजेट तर्जुमा गर्न र कानुन निर्माण गर्ने अधिकार दिएका छौं । एकात्मक राज्य संरचना हुँदा संसद्ले कानुन मात्र बनाउँथ्यो । कार्यकारी अधिकार मन्त्रिपरिषद्मा रहेको हुनाले बजेट तर्जुमा र त्यसको कार्यान्वनमा मन्त्री र कर्मचारीहरू मात्रको संलग्नता हुन्थ्यो । कुनै अनियमितता हुँदा राजनैतिक नेतृत्वभन्दा कर्मचारीको संलग्नता ज्यादा देखिन्थ्यो । त्यस व्यवस्थामा हामीले दुइटा संरचनागत परिवर्तन गर्‍यौं । त्यसपछि बजेटको कार्यान्वयनको परिदृश्य फेरियो ।हामीले निश्चित सीमासम्मको बजेटवाला विकास निर्माणको योजनाको कार्यान्वयन गर्ने काम उपभोक्ता समितिमार्फत हुने व्यवस्था गर्‍यौं । अनेक विसंगतिहरू देखिन थालेपछि सार्वजानिक खरिद ऐनमा पटकपटक संशोधन गरिए पनि बेथिति कम भएको छैन । भन्नलाई उपभोक्ता समितिमार्फत काम गरेको भनिन्छ तर खासमा त्यो कार्यकर्ता पोस्ने तरिका हो । सकेसम्म आफ्नो कार्यकर्ताहरूलाई दुई पैसा होस् भनेर नेताहरूले विभिन्न तहको बजेटमा योजनाहरू राख्न लगाउँछन् । यसले पूरै बजेट निर्माणको प्रक्रियालाई खुद्रे र वितरणमुखी बनाइदिएको छ ।यसले कार्यकर्तालाई नेतामाथि आश्रित बनाउँदो रहेछ । नेताले कुनै गलत काम गर्छन् भने पनि कार्यकर्ताहरू चुपचाप समर्थन गर्छन् । विरोध गर्‍यो भने योजना पाइन्न ठान्छन् । कार्यकर्ता पंक्ति पूरै अनुयायी बनेका छन् । यसले पार्टीभित्र अनौठो खालको ‘झोले प्रवृत्ति’ विकास गराएको छ । संघदेखि पालिका तहसम्म यो रोग फैलिएको छ । उपभोक्ता समितिको नाममा विकास निर्माणको काम लिइन्छ तर खासमा ठेकेदार कम्पनीमार्फत सम्पन्न गराइन्छ । बजेट वितरणको यो तरिकाले नेता, तिनका कार्यकर्ता र ठेकेदार अनि भुक्तानी प्रक्रियामा संलग्न कर्मचारीहरू लाभान्वित हुन्छन् । यो नेक्सन धेरै बलियो गरी विकास भएको छ, देशैभरि ।दोस्रो कुरा कानुन बनाउने कामका लागि छानिएका सासंदहरूलाई हामीले बजेट परिचालन व्यवस्था पनि गरेका छौं । पहिला संसद् विकास कोषको नाममा गरिन्थ्यो । सर्वोच्च अदालतले त्यसमा रोक लगाएपछि अहिले सरकार र सदनको मिलोमतोमा प्रत्येक सांसदहरूको नाममा निश्चित रकम बराबरको योजना छुट्याइन्छ । ती योजनाको कार्यान्वयन त्यही सांसदले भनेअनुसार हुन्छ । यो संघदेखि सबै प्रदेशमा निरन्तर अभ्यासमा छ । यसले सांसदहरूको भूमिका फेरिएको छ । अब उनीहरू कानुन निर्माणमा कम र बजेट विनियोजन र परिचालनमा बढी चासो राख्छन् । यसले पनि लोकतन्त्रमा नयाँ प्रकारको संरक्षणवादी प्रवृत्तिको विकास गराएको छ । सांसद र त्यसभन्दा माथिका नेताहरू संरक्षक हुन्छन् अनि सांसदभन्दा मुनिका नेता, कार्यकर्ताहरू बजेट, योजना पाउने आसमा संरक्षित समूहमा रूपान्तरण भएका छन् ।उल्लेखित दुवै परिवर्तनले केन्द्रदेखि वडासम्म बजेट विनियोजनमा राजनीतिक कार्यकर्ताहरू व्यस्त हुँदा रहेछन् । कुनै शक्तिशाली, पहुँच भएको वा जोगाडी नेता छ भने एक्लैले संघ, प्रदेश र पालिका तिनै ठाउँमा आफ्नो अनुकूलका योजनाहरू पार्न सफल हुन्छन् । कतिपय नेता कार्यकर्ताले त एउटै योजना दुई वा तीनै तहको बजेटमा राख्न लगाउँछन् । कार्यान्वयनमा व्यापक चलखेल गर्छन् । यो एक धन्दाका रुपमा फस्टाएको छ । हरेक वर्ष जोगाड लगाएर दुई/चारवटा योजनाहरू बजेटको रातो पुस्तिकामा राख्न सफल हुनेहरूले प्रशस्त पैसा कमाउँदा रहेछन् । त्यसकारण मोफसलमा त्यस्ता नेतालाई ‘बजेटिया नेता’ भन्न थालेका छन् ।यो त भयो सांसद र त्यसभन्दा मुनिको कार्यकर्ता तहमा देखिएको विकृतिको । तर आजको समाज र राजनीतिमा मन्त्री र त्यसभन्दा माथिल्लो तहका नेताहरूबारे पनि व्यापक असन्तुष्टि छ । मन्त्रालय तहमा भ्रष्टाचार हुने भनेको मूलतः चार काममा हो । खरिद (प्रोक्युमेन्ट) प्रक्रियामा, ठेक्कापट्टाको प्रक्रियामा, राजनीतिक नियुक्तिमा र कर्मचारीको सरुवा, बढुवामा ।गणतन्त्रका लागि संघर्ष गरेका नेताहरू पनि मन्त्री भएका छन् । आज गणतन्त्रमाथि प्रश्न उठिरहँदा ती नेताहरूले आफू मन्त्री हुँदा वा आफ्नो पार्टी सरकारमा हुँदा उल्लेखित कामहरू (खरिद, ठेक्कापट्टा, नियुक्ति, सरुवा, बढुवा) बारे बोल्न चाहँदैन । त्यसमा हुने गरेको चलखेलबारे बोल्दैन । बोल्छ भने केवल आफूले यति जेलनेल खाएको, डन्डा खाएको आदि इत्यादि ।गणतन्त्र आएपछिका सरकारी कामकाजमा यी कुराहरूको सुधार नभएकाले गणतान्त्रिक सरकारहरूको कार्यशैलीवाट मानिस असन्तुष्ट छन् । उनीहरू भन्छन्, गणतन्त्र आए पनि हाम्रो जीवनस्तरमा सुधार भएन । राजा पो गयो तर राजतन्त्रको पालाको व्यवहार त जस्ताको तस्तै छ । राज्यको साधनस्रोतमा हिजो राजपरिवार, तिनका आसेपासे र सीमित नेताहरूले लुट मच्चाएका थिए । आज सत्तामा जाने पार्टी, तिनका नेता, नेताका परिवारका मानिसले त्यस्तै गरेका छन् ।उल्लेखित कुराहरू आम नागरिकको असन्तुष्टिको एउटा मात्रै पाटो हो । समाजका प्रतिनिधिहरूले राज्यको साधनस्रोत कसरी परिचालन गरिरहेका छन् भन्नेबारे चर्चा गर्‍यौं तर ती नेता, कार्यकर्ताहरूले बजारसँग कस्तो सम्बन्ध राख्छ ? यो एउटा छुट्टै विश्लेषणको विषय हो । आजका युवाहरू जो गणतन्त्र आएपछि जन्मेहुर्के, तिनलाई यी कुराहरूको जानकारी नहुन सक्छ । यो चलन २०४६ साल यता नै सुरु भएको हो । खासगरी शिक्षा र स्वास्थ्य क्षेत्रलाई निजीकरण गरिएपछि तर गणतान्त्रिक कालमा यो फस्टाएको छ ।अनेकौं हाइड्रोपावर कम्पनी, निजी विद्यालय, निजी कलेज, ठूलाठूला प्राइभेट अस्पताल, उद्योगहरूले प्रशासनिक सहजताका लागि सत्ताधारी पार्टीका युवा नेताहरूलाई कर्मचारी वा मौन पार्टनर बनाउँदा रहेछन् । त्यस्ता कर्मचारीले काम गर्न नपाउने तर तलब पाइरहने हुन्छ । मौन पार्टनरहरूले लगानी गर्न नपाउने तर साझेदार बनेर सीमित मुनाफा खान पाइराख्ने हुन्छ । विभिन्न कलेजका विभिन्न कोर्समा भर्ना गरिँदा त्यस्ता नेताहरूले कोटा पाउँदा रहेछन् । व्यापारीहरूलाई सम्बन्धित कारोबारमा कुनै प्रशासनिक जटिलता आयो भने तिनले आफ्नो पार्टीका नेतासम्म सजिलै पुग्न सक्ने र आवश्यकताअनुसारको सहयोग गर्छन् । यस्तो गतिविधिले राजनीतिक कार्यकर्तालाई राज्य र बजारबीचको बिचौलिया बनाउने हो । कमिसन खाने यस्ता नेतालाई मोफसलमा बिचौलिया नेता भन्छन् । यसरी राजनीतिमा बजारको एजेन्टको पनि विस्तार पनि हुँदै छ जसबारे धेरैलाई थाहा हुँदैन ।बजार र राजनीतिको यो गठजोडले आम नागरिक अर्थात् समाजले महँगी, कालाबजारीको सामना गर्नुपर्छ । समाजमा असन्तुष्टि बढ्नुको एउटा ठूलो कारण यो पनि हो । यी सबै कुरा राज्यको कार्यशैलीगत समस्या अर्थात् (फगंसनल प्रोब्लेम) हो ।यी यस्ता समस्याहरूबारे राजनीति वृत्तमा खासै चर्चा नै हुँदैन । नेपालको कुनै पनि पार्टीले शिक्षामा सुधार, स्वास्थ्यमा गुणस्तर वृद्धि, बेरोजगारी समाधानका लागि ठोस योजना बनाएको सुनिँदैन । आन्दोलन गर्नु त परको कुरा हो । कुनै पनि पार्टीले राज्य र बजारबीचको विकसित यो सम्बन्ध भत्काउन चाहन्न । यी सब कुराहरू सर्भिस डिलेभरीसँग जोडिन्छन् । सर्भिस डिलेभरीका मुद्दाहरू नेपालको राजनीतिमा एजेन्डा नै बन्न सकेका छ्रैनन् ।हाम्रो राजनीतिमा अहिले पनि मार्क्स, लेलिन, माओ, बीपीका विचार, सिद्धान्तहरू राजनैतिक विमर्शको विषय बनिरहेको छ । जबकि विमर्श हुनुपर्ने विषय त गिरीबन्धु टी स्टेटको मुद्दा के हो ? नक्कली भुटानी शरणार्थीको मुद्दा के हो ? पतञ्जलि काण्ड कसरी रचियो ? नेपालमा शिक्षा र स्वास्थ्य क्षेत्रका मूल समस्याहरू के–के हुन् ? यी आधारभूत कुराहरू कसरी महँगो भए ? आदि इत्यादि ।यी सबै कुराहरू मिडिया र एनजीओको भागमा छोडेर राजनीति वृत्त कि त अमूर्त कुरा गरिरहेका हुन्छन् कि त बजेट विनियोजन र वितरणमा केन्द्रित हुन्छन् । जसले हाम्रो लोकतन्त्रको स्वरूप नै बदलिदिएको छ । हामी तर्कवितर्क गर्न पाउने ‘आर्गुमेन्टेटिभ डेमोक्रेसी’ को चाहना राख्छौं तर हाम्रो राजनीति कार्यकर्तालाई झोले र नेतालाई संरक्षक बनाउनेतर्फ उद्यत छन् जो खासमा ‘पेट्रोजेनिक डेमोक्रेसी’ अर्थात् संरक्षणवादी लोकतन्त्र हो ।"
खाने होइन त चिया !,"अहिले चिया धेरै मानिसको रोजाइको पेय पदार्थ बनेको छ । यसो साथीभाइ भेटिएमा चिया खाने, केही खुसीको कुरा भयो कि– ल ल चिया खान जाऔं भन्ने प्रचलन नेपाली समाजमा व्याप्त छ । वास्तवमा चिया खाने भनेको त एक बहाना मात्र हो ।चिया खाने क्रममा आफ्ना कुरा पनि एकअर्कासँग सेयर गर्ने गरिन्छ । अहिले साथीभाइलाई भेट्ने एक माध्यम बनेको छ– चिया । चाहे त्यो गाउँ होस् वा सहर– सबैतिर चिया खाने पसल क्याफेटेरियामा बिहान–बेलुका र खाजा खाने समयमा मानिसको जमघट देखिन्छ । चिसो मौसममा मात्र होइन, हर समयमा चिया पसल उत्तिकै भरिभराउ देखिन्छन् । कक्षाका ब्रेकको समय होस् वा अफिस कार्यालयको खाजा समय– चिया पसलमा भेला भई चियाको चुस्कीसँगै विभिन्न विषयमा गफ गर्नेको भीड जम्मा भइहाल्छ ।आफ्ना साथीभाइ, छिमेकदेखि देशविदेशका विभिन्न घटनाका सन्दर्भ चियाको चुस्कीसँगै सुरु हुने गर्छ । समाचार सेयर गर्ने विशेष माध्यम पनि बनेको छ– चिया पसल । गाउँतिर त चिया पसल सूचनाको मुख्य केन्द्र नै बन्ने गरेको छ । केही सूचना प्रवाह गर्न मानिसहरू चिया पसल धाउने गर्छन् । कतिपय पसलमा त स्थानीय निकायका सूचना पनि चिया पसलका भित्तामा टाँसिन्छन्, चाहे त्यो भत्ता वितरणको सूचना होस् वा रासायनिक मल वा बीउविजन वितरण वा अन्य यस्तै कुनै ।सामान्यतः चिया पसलदेखि कलेज विश्वविद्यालयका क्यान्टिन र चिया पसल सूचनाका केन्द्र बन्ने गरेका छन् । विश्वविद्यालय वरपरका चिया पसलमा अध्ययन अनुसन्धान, राजनीतिक कुरा, अन्तर्राष्ट्रिय चर्चा, सामाजिक परिवर्तनका कुरा निकै चाखसँग सुनाउने र सुन्ने गरिन्छ । चिया खाने क्रममा आफ्ना कुरा सेयर हुने हुनाले चाहे ती विद्यार्थी वा कर्मचारी जोसुकैको पनि केही मात्रामा तनाव व्यवस्थापन हुने गर्दछ ।यी विभिन्न कुराको चर्चा गरिरहँदा चिया खाने संस्कृति कहाँबाट सुरु भयो होला भनी उत्सुकता जाग्न सक्छ । वास्तवमा चिया पिउने संस्कृतिको विकास चीनबाट भएको मानिन्छ । यो प्रचलन चीनमा औषधीय जडीबुटीको अध्ययन गर्ने क्रममा अकस्मात् रूपमा भएको उल्लेख पाइन्छ । चिया पिउने चलन चीनबाट बिस्तारै जापान, भारत हुँदै विश्वभर फैलिएको हो । हाल आएर चिया मानिसको दैनिक जीवनको एक महत्त्वपूर्ण पाटो बन्न पुगेको छ । साथीभाइसँग भेट हुँदाको रमाइलो गर्न होस् या घरमा आफन्त या पाहुना आउँदा स्वागत गर्न होस्– हामी चिया नै सझिने गर्दछौं । ‘केही नखाए पनि चिया त खाएर जानूस्’ भनी धेरैले अनुरोध गर्ने गर्छन् । गर्मी मौसम होस् वा जाडो, चिया त सदाबहार पेय पदार्थ मानिन्छ । अझ गर्मीमा हामी ‘हीरालाई त हीराले नै काट्छ, गर्मी भए पनि चिया त खाऊँ’ भनी हरेक अवसरमा चिया टक््रयाइरहेका हुन्छौं ।चियाले हाम्रो शरीरलाई निकै राम्रो गर्छ भन्ने होइन । तर, हामीले कसरी चिया बनाएर खान्छौं भन्ने कुराले यसको फाइदा र बेफाइदाको पाटो देखाउने गर्छ । प्रायःले चिया खाने भन्नेबित्तिकै दुध, मसला, चिनी र चियापत्ती हालेर अलि समय उमालेर खाने पेय पदार्थलाई नै बुझ्छन् । धेरैको रोजाइ पनि यस्तै चिया छ । तर कतिपय मानिस मनतातो पानीमा चियाका पात राखेर केहीबेर छोपेर खाने गर्दछन् । यसरी चिया बनाएर खानाले हाम्रो शरीरलाई फाइदा गर्दछ भन्नेहरू पनि धेरै छन् ।यसरी बनाउने चियामा चिनी नराखी खाइने हुनाले सुगर पनि नियन्त्रण हुने गर्दछ । विशेष गरी ग्रिन टीका रूपमा खाइने चियाको पातमा धेरै मात्रामा एन्टिअक्सिडेन्ट हुने हुनाले यसरी बनाएर खाइने चियाले शरीरमा सुगर र प्रेसर पनि नियन्त्रण गर्ने कुरा विज्ञहरू बताउँछन् । यसैले पनि होला– हाल धेरै मानिस आफ्नो स्वास्थप्रति निकै सचेत पनि देखिन्छन् । समस्या समाधान वा भनौं वार्ताका लागि पनि चिया एक महत्त्वपूर्ण माध्यम बन्न पुगेको छ । चाहे त्यो पारिवारिक वा पेसागत होस्– हरेक औपचारिक र अनौपचारिक भेटघाटको सुरुवात नै अहिले चियाबाट हुने गरेको छ ।चियाका बेफाइदा पनि उत्तिकै छन् । अधिक मात्रामा चिया पिउनाले शरीरमा क्याफिन बढी भई यसले नकारात्मक असर पनि पार्ने गर्दछ । तर जेजस्तो भए पनि हाम्रो दैनिक जीवनमा चियाको निकै महत्त्व रहेको छ । जुनसुकै मौसममा पनि चियाका पारखीहरू प्रशस्तै भेटिन्छन् । त्यसैले पनि चियाले सदबहार पेय पदार्थको पहिचान कायम गर्न सफल भएको हो ।– गाइसी ख्वपः कलेजमा प्राध्यापन गर्छिन्"
सरकारको हस्तक्षेपमा सभामुखको सम्मति,"दुईवर्षे ‘कुलिङ अफ पिरियड’ राख्ने प्रबन्धसहित सदनमा पुगेको संघीय निजामती विधेयकलाई अलपत्र पार्न सत्तारूढ दलका शीर्ष नेताहरूले संसद्को क्षेत्राधिकारमा गरेको हस्तक्षेप र त्यसलाई सभामुखले स्विकारेको वास्तविकताले देशमा सुशासन अझ धेरै टाढा छ भन्ने देखाएको छ । सरकारी सेवाबाट बाहिरिएकालाई पुनः नियुक्ति दिनुअघि दुई वर्ष ‘कुलिङ अफ पिरियड’ कायम गर्नुपर्ने प्रस्तावलाई सुशासनको एउटा कडी मानिएको छ तर यसप्रति प्रधानमन्त्री केपी शर्मा ओली र सहयोगी दल कांग्रेस सभापति शेरबहादुर देउवाको अरुचि प्रकट भइसकेकै विषय हो ।यद्यपि, राज्य व्यवस्था तथा सुशासन समितिले नै सर्वसम्मत रूपमा विधेयक प्रतिवेदन पारित गरिसकेको र प्रतिनिधिसभामा समेत पेस भइसकेकाले अब कानुन बन्छ भन्ने विश्वास बढेको थियो । तर, कार्यपालिकाले हस्तक्षेप गरी उक्त विधेयकलाई प्रतिनिधिसभाको कार्यसूचीबाटै हटाइएको छ । व्यवस्थापिकाको काम, कर्तव्य र अधिकार तथा शक्ति पृथकीकरणको सिद्धान्तलाई समेत खलबल्याउने यो प्रयासमा सभामुखको स्वीकृति चिन्ताजनक छ ।२१ फागुन २०८० मा प्रतिनिधिसभामा दर्ता भएको संघीय निजामती विधेयकमा राज्य व्यवस्था समितिले थपेको ‘कुलिङ अफ पिरियड’ लाई विधेयककै सर्वाधिक महत्त्वपूर्ण व्यवस्थाका रूपमा हेरिएको छ । नागरिकको समेत समर्थन पाएरै विधेयकलाई राज्य व्यवस्था समितिले सर्वसम्मत ढंगले पारित गरेको हो । विधेयक प्रतिवेदन असार १ मा प्रतिनिधिसभामा पेस गरिएको छ । असार ३ मा प्रतिनिधिसभामा विधेयकमाथि छलफल गर्ने र निर्णयार्थ पेस गर्ने कार्यसूची थियो ।त्यसका लागि सामान्य प्रशासनमन्त्री राजकुमार गुप्ताले समितिको प्रतिवेदनसहित संघीय निजामती सेवा विधेयकमाथि छलफल गरियोस् भन्ने ‘व्यवस्थापन कार्य’ तय गरिएको थियो । विधेयकमाथि सांसदहरूले दलीय आधारमा छलफल गरेपछि मन्त्री गुप्ताले नै विधेयक पारित गरियोस् भन्ने प्रस्ताव प्रस्तुत गर्ने दैनिक कार्यसूची थियो । उक्त दिन प्रतिपक्षीको अवरोधलाई कारण देखाउँदै बैठक स्थगित भयो भने त्यसपछि कार्यसूचीमा राखिएको छैन ।कार्यपालिकाले चाहेजस्तो प्रावधानसहितको विधेयक व्यवस्थापिकालाई प्रस्ताव गर्छ । व्यवस्थापिकाले गम्भीर अध्ययन, आपसी विमर्श, विज्ञसँग सल्लाह गरेर कानुनलाई मुलुकको दीर्घकालीन हित अनुकूल बनाउँछ । त्यसैले प्रस्ताव गर्ने जिम्मेवारी सरकारको हो भने कानुन नै बनाउने अधिकार व्यवस्थापिकाको हो । यो स्वाभाविक प्रक्रियालाई अघि बढ्न नदिने हो भने संसदीय व्यवस्था र प्रक्रियाको आधारभूत जिम्मेवारीमाथि बलमिच्याइँ गरिएको ठहर्छ ।अर्कोतर्फ, राज्य व्यवस्था समितिले विधेयकमा ‘कुलिङ अफ पिरियड’ राख्ने तयारी गरेदेखि नै कर्मचारीवृत्तले आफ्नो असहमति सार्वजनिक गरेको थियो । तर, बहालवाला वरिष्ठ अधिकारीहरूले समूह नै बनाएर प्रधानमन्त्रीलगायत शक्तिकेन्द्रकहाँ भेटेर ‘लबिइङ’ पनि गरेका थिए । त्यही दबाबबाट शीर्ष नेताहरू प्रभावित भएकैले विधेयकमा अवरोध सिर्जना गरेका हुन् । कर्मचारी वा अरू कसैको दबाबमा झुकेर कानुन निर्माणमा सम्झौता गर्ने हो भने प्रधानमन्त्रीलगायत राजनीतिक नेतृत्वको नैतिक बल झन्–झन् कमजोर हुनेछ ।उता, प्रधानमन्त्री ओलीले नै माघ १८ को प्रतिनिधिसभा बैठकमा एउटा कानुन बनाउन आधा दशकसम्म लाग्ने गरेको भन्दै अब कुनै पनि विधेयकलाई ६० दिनभित्र टुंगो लगाइसक्नुपर्ने बताएका थिए । तर, अहिले पारित हुने प्रक्रियामा रहेको विधेयकलाई प्रधानमन्त्री नै अवरोध गर्दै छन् । कम्तीमा आफ्नै मन्तव्यको मर्यादा राख्न प्रधानमन्त्रीले संघीय निजामती विधेयकलाई अघि बढाउन सहयोग गर्नुपर्छ । सरकारले विधेयक नै फिर्ता लिने कदम उठायो भने सुशासन र संसदीय अभ्यासका लागि अर्को विडम्बना हुनेछ ।व्यवस्थापिकालाई कार्यपालिकाको दबाब र हस्तक्षेपबाट मुक्त गर्ने जिम्मेवारी सभामुखको हो । तर सभामुख देवराज घिमिरेको भूमिका कार्यपालिकाको सहयोगीको जस्तो देखिएको छ । असार १ र २ मा रास्वपाको ‘वेल’ घेराउका बीच सदन सञ्चालन गरिसकेका उनले असार ३ मा भने नाटकीय रूपमा स्थगित गरिदिए । असार ५ मा पनि उनले ‘वेल’ घेराउकै बीच बैठक सञ्चालन गरे तर निजामती विधेयक कार्यसूचीबाट हटिसकेको छ ।सभामुखले सार्वजनिक गर्न लगाएको असार १५ सम्मको प्रतिनिधिसभाको सम्भावित कार्यसूचीबाट पनि संघीय निजामती विधेयक गायब पारिकएको छ । कार्यपालिकाले जुँगा चलाउने र व्यवस्थापिकाले मान्दै जाने हो भने संसद् सरकारको छाया र ‘रबरस्ट्याम्प’ बन्नेछ । सुशासनमा योगदान गर्ने प्रावधान समेटिएको विधेयक साँच्चै रोकेमा सभामुख घिमिरेको मात्र होइन, हाम्रो संसद्कै साखमाथि गम्भीर प्रश्न उठ्नेछ । त्यसैले यहाँनेर सदनमा बोल्ने सांसदहरूको भूमिका पनि अपेक्षित छ । कार्यपालिकाको हस्तक्षेपलाई निस्तेज गर्दै व्यवस्थापिकाको सार्वभौमिकतालाई स्थापित गर्न सक्छन् ।"
चितवन राइनोजमा कुशलसहित ६ खेलाडी रिटेन,"काठमाडौँ — चितवन राइनोजले दोस्रो सिजनको नेपाल प्रिमियर लिग (एनपीएल) का लागि ६ खेलाडीलाई रिटेन गरेको छ ।चितवनले मार्की खेलाडी तथा कप्तान कुशल मल्लसहित ग्रेड ‘ए’ का रिजन ढकाल र कमलसिंह ऐरी, ग्रेड ‘बी’ का दीपक बोहरा र अमरसिंह राउटेला तथा ग्रेड ‘सी’ का गौतम केसीलाई टिममा राखेको छ ।ग्रेड ‘ए’ का शरद भेषावकर, ग्रेड ‘बी’ का दिपेश श्रेष्ठ र विपिन रावल तथा ग्रेड ‘सी’ का सन्तोष कार्की र रञ्जित कुमार तथा ट्यालेन्ट हन्टका सलाउद्दिन खानलाई रिलिज गरिएको चितवनले जनाएको छ ।यसअघि सुदूरपश्चिम रोयल्सले रिटेन र रिलिज गरिएका खेलाडीको सूची सार्वजनिक गरिसकेको छ ।"
एसियन कप खेल्न नेपाली महिला टोली तास्कन्द जाने,"काठमाडौँ — नेपाली राष्ट्रिय महिला टोलीलाई सोमबार एएफसी महिला एसियन कप छनोटका लागि बिदाइ गरिएको छ ।नेपाली राष्ट्रिय टोली मंगलबार उज्वेकिस्तानको तास्कन्द जानेछ । नेपाल समूह ‘एफ’ रहेको छ । नेपालले घरेलु टोली उज्वेकिस्तानसँगै लाओस र श्रीलंकासँग प्रतिस्पर्धा गर्नेछ । समूह विजेताले सन् २०२६ मा अस्ट्रेलियामा हुने एसियन कप खेल्न पाउनेछ ।युवा तथा खेलकुद मन्त्रालयका सचिव हरिप्रसाद लम्साल, अखिल नेपाल फुटबल संघ (एन्फा) का अध्यक्ष पंकजविक्रम नेम्वाङलगायतले उच्च सफलताको कामना गर्दै टोलीलाई बिदाइ गरेका थिए । सचिव लम्सालले सीमित स्रोत र साधनका बावजुद महिला खेलाडीले राम्रो प्रदर्शन गरिरहेको स्मरण गर्दै यसपालि अझै उच्च प्रदर्शन गरेर राष्ट्रको झन्डा फहराउन शुभकामना दिए ।एन्फा अध्यक्ष नेम्वाङले महिला टोलीको यसपल्टको यात्राबाट अझ बढी अपेक्षा गरिएको बताए । उनले भने, ‘युरोपका लिगहरूको अनुभव लिएका खेलाडीहरू पनि हामीसँग टोलीमा छ अनि युरोपका अनुभवी प्रशिक्षक टोलीसँग छ । त्यसले गर्दा यसपालि हामीले धेरै नै अपेक्षा गरेका छौं । त्यसमा तपाईंहरू सफल हुनुहुनेछ भन्ने पूर्ण विश्वास छ ।’विदेशी प्रशिक्षक प्याट्रिक डे वाइल्डको प्रशिक्षणमा रहेको नेपाली टोलीले असार १५ मा लाओससँग छनोटको पहिलो खेल खेल्नेछ । त्यसपछि श्रीलंकासँग असार १८ मा र उज्वेकिस्तानसँग असार २१ मा नेपालको खेल रहेको छ ।यसअघि नेपाली महिला टोलीले लाओसविरुद्ध खेलेको छैन । श्रीलंकासँग खेलेका सबै ८ खेलमा जित निकालेको नेपालले उज्वेकिस्तानसँग भने खेलेका तीनै खेल हारेको छ ।पछिल्लो पटक सन् १९९९ मा महिला एसियन कप खेलेको नेपाली महिला टोली २६ वर्षपछि एसिया कपमा छनोट हुने लक्ष्यमा छ । नेपाली महिला टोलीले तीन पटक एसियन कप खेलेको छ । पछिल्लो पटक सन् २०२२ मा छनोट खेले पनि नेपाल छनोट हुन सकेन ।नेपाली टोलीको गोलरक्षकमा एन्जिला तुम्बापो सुब्बा, उषा नाथ, अञ्जना राना मगर, डिफेन्डरमा गीता राना, निशा थोकर, समिक्षा घिमिरे, मनमाया दमाई, प्रतीक्षा चौधरी, बिमला बिक, पूजा राना, अमृता जैसी छन् । त्यस्तै मिडफिल्डरमा रेनुका नगरकोटे, प्रीति राई, सरु लिम्बू, सविता रानामगर, विमला चौधरी, अनिता बस्नेत, सरस्वती हमाल तथा फरवार्डमा सावित्रा भण्डारी, रेखा पौडेल, रश्मिकुमारी घिसिङ, चन्द्रा भण्डारी र अनिता केसी रहेका छन् ।सहायक प्रशिक्षकमा राजेन्द्र तामाङ र भगवती थापा, गोलकिपिङ प्रशिक्षकमा सुरजकुमार लामा, टिम म्यानेजरमा बिन्द्रा देवान, टिम चिकित्सकमा डा. अलिशा राई, फिजियोमा शिला गिरी र किट म्यानेजरमा विकास गुरुङ रहेका छन् ।"
नेकोस कप राष्ट्रिय स्केटिङ,"हेटौंडा — हेटौंडा स्केट पार्कमा भएको नेकोस कप राष्ट्रिय रोलर स्केटिङ प्रतियोगिता सकिएको छ ।चार विधाअन्तर्गत १२ वर्षमुनि र १२ वर्षमाथि गर्ल्स र ब्वाइज खेलाडी सहभागी थिए । ब्वाइजतर्फ १२ वर्षमुनि डिकन महतारा प्रथम र आयुश स्याङ्तान द्वितीय र १२ वर्षमाथि बज्र दोङ प्रथम, सुनिल लामा द्वितीय र आयुश रुम्बा तृतीय भए ।गर्ल्सतर्फ १२ वर्षमुनि सुरक्षा प्रधान प्रथम, कल्पना राई द्वितीय, समिस्ता प्रधान तृतीय भएका छन् । १२ वर्षमाथि काठमाडौंकी मुस्कान मगर प्रथम, नायना शाक्य द्वितीय, आयुश्मा शाही ठकुरी तृतीय भए ।गर्ल्सतर्फ १२ वर्षमुनि रश्मी सूचीकार, १२ वर्षमाथि निशिका लामा र ब्वाइज १२ वर्षमाथि सुशील श्रेष्ठ उत्कृष्ट स्केटर भएका छन् ।करिब एक सय जनाको सहभागिता रहेको प्रतियोगितालाई मकवानपुरको बागमती गाउापालिका अध्यक्ष सर्केस घलानले उद्घाटन गरेका थिए । शीर्ष तीन स्थानका खेलाडीले क्रमशः १० हजार, ५ हजार र ३ हजार पुरस्कार पाए । प्रतियोगिता नेपाल स्केटिङ तथा स्केटबोर्डिङ संघके आयोजना भएको हो ।"
भ्याली पब्लिक र केभीकेएसएसलाई सफलता,"काठमाडौँ — भ्याली पब्लिक र केभीकेएसएस सोमबार एसडब्लूएससी एसईई थ्री बाइ थ्री बास्केटबल प्रतियोगिताको गर्ल्सतर्फ क्वाटरफाइनल पुगेका छन् ।आयोजक साउथ वेस्टर्न स्टेट कलेज (एसडब्लूएससी) को कोर्टमा भ्याली पब्लिकले वारियर्सलाई १५–११ र बलर्सलाई १७–११ स्कोरले पराजित गर्‍यो । केभीकेएसएसले मनास्लुलाई ९–७, त्रिज्योतिलाई ११–५ र जेबी स्कुललाई १३–८ ले हरायो ।गर्ल्समै वारियर्स, एनसीसीएस ‘ए’ र ‘बी’, एस्ट्रो बलर्स, ल्यान्डमार्क र त्रिज्योति पनि क्वाटरफाइनल पुगे ।ब्वाइजमा भ्याली पब्लिक, मनास्लु ‘ए’ र ‘बी’, एनपी लायन्स ‘ए’, जेबी स्कुल, लाखे, ब्राइट फ्युचर, जीबीसीए ‘ए’ र ‘बी’, स्किब्स ‘ए’ र ‘बी’, बीएमके, हिमशिला, जीएलसी, एलएनए र तेजश्वीले प्रिक्वाटरफाइनल तय गरेको थियो ।प्रतियोगिताको ब्वाइजमा ३२ र गर्ल्समा १८ टिम सहभागी छन् । दुवै समूह विजेताले १५ हजार र उपविजेताले १० हजार नगदसहित प्लस टु अध्ययन गर्न छात्रवृत्ति पाउनेछन् ।"
एनएसजेएफ संस्थापक श्रेष्ठको निधन,"काठमाडौँ — नेपाल खेलकुद पत्रकार मञ्च (एनएसजेएफ) का संस्थापकमध्येका एक क्षितिजअरुण श्रेष्ठको निधन भएको छ ।लामो समयदेखि बिरामी रहेका उनको पाटन अस्पतालमा उपचारका क्रममा आइतबार राति निधन भएको हो । उनको पार्थिव शरीरलाई सोमबार पशुपति आर्यघाटमा अन्त्येष्टि गरिएको थियो ।राष्ट्रिय खेलकुद परिषदका सदस्यसचिव टंकलाल घिसिङ, नेपाल ओलम्पिक कमिटीका अध्यक्ष जीवनराम श्रेष्ठलगायतका खेलकुदकर्मीले आर्यघाट पुगेर शोक व्यक्त गरेका थिए ।थुप्रै मिडियामा काम गरेका उनी फोटो पत्रकारको रूपमा लामो समय खेलकुदमा सक्रिय थिए । मञ्च विसं २०५२ सालमा स्थापना हुँदा ११ जना संस्थापकमध्ये क्षितिजअरुण पनि एक थिए । मञ्चले सोमबार शोक वक्तव्य जारी गर्दै मञ्चका संस्थापक तथा मार्गनिर्देश व्यक्तित्वको निधनले नेपाली खेलकुद पत्रकारितामा अपूरणीय क्षति पुगेको जनाउँदै शोकसन्तप्त परिवारजनप्रति हार्दिक समवेदना व्यक्त गरेको छ ।काठमाडौंको ढल्कोमा जन्मिएका क्षितिजअरुण ५५ वर्षका थिए । उनी नेपाल ओलम्पिक संग्रहालयका संस्थापक हुन् । उनले नेपाल डाटा एन्ड रिसर्च सेन्टरको स्थापना गरी खेलकुदसम्बन्धी विभिन्न पुस्तक प्रकाशन गरेका छन् । पछिल्लो समय उनी नेपाल स्टिक स्पोर्टस संघका सचिव तथा विजनेश डाटा नेपाल प्रालिका प्रबन्ध निर्देशक थिए । उनका एक श्रीमती र एक छोरी छन् ।"
खेलाडी कमल अमेरिकामा नगदसहित सम्मानित,"काठमाडौँ — उमा कुङ्फुका खेलाडी कमल मगर अमेरिकामा नगद राशिसहित सम्मानित भएका छन् । उनलाई नेपालमा उमा कुङ्फु खेलको विकास र विस्तारमा योगदान पुर्‍याएको र अन्तर्राष्ट्रिय प्रतियोगितामा पदक जित्दै नेपालको गौरव बढाएकोमा सम्मान गरिएको हो ।कमललाई अमेरिकामा रहेका वरिष्ठ कानुन व्यवसायी खगेन्द्र घर्ती क्षेत्री, सिद्धार्थ लामालगायतले २ लाख ७४ हजार नगदसहित सम्मान गरे । त्यसमा क्षेत्रीले १ लाख २ हजार ७ सय ५० र लामाले ६८ हजार ५ सय रुपैयाँ सहयोग गरेका थिए ।न्युयोर्कस्थित च्याम्पियन मार्सल आर्ट्स क्लबमा आयोजित कार्यक्रममा कमललाई प्रशंसापत्रसहित नगद राशि प्रदान गरिएको थियो ।च्याम्पियन मार्सल आर्ट्स क्लबका अध्यक्ष ११ औं दक्षिण एसियाली खेलकुदका स्वर्ण विजेता सुनिल लामाले कमलको सफलताले नेपाललाई अन्तर्राष्ट्रिय जगतमा थप गौरवान्वित तुल्याएको बताए । उनले कमलको प्रेरणादायी यात्रा भविष्यका पुस्ताका लागि मार्गदर्शक बन्ने विश्वास व्यक्त गरे ।सोलुखुम्बुको दूधकुण्ड नगरपालिका–१० निवासी चौथो डान कमल प्रशिक्षक र निर्णायकको भूमिकामा सक्रिय छन् ।कमलले इन्टरनेसनल ब्याटल अफ डेटोना (अमेरिका), युरोपियन च्याम्पियनसिप (बेलायत), डब्लूएमएसी प्यान्डेमिक गेम्स (अस्ट्रिया), १३ औं वर्ल्ड मार्सल आटर््स गेम्स (क्रोएसिया), १२ औं डब्लूएमए वर्ल्ड च्याम्पियनसिप (बेलायत) र सातौं वर्ल्ड कुङ्फु च्याम्पियनसिप, (थाइल्यान्ड)मा स्वर्ण पदर्क जितेका छन् ।"
सायम अन्तरकलेज फुटसल बुधबारदेखि,"काठमाडौँ — हाइसेन्स नेपाल प्रथम सायम अन्तरकलेज सेभेन ए साइड फुटसल प्रतियोगितामा २८ छात्र टिमले भाग लिने भएको छ ।बुधबार सुरु हुने प्रतियोगिताको तयारी पूरा भएको सायम कलेजका प्रिन्सिपल अशोकराज पाण्डेले बताए । पहिलो संस्करणमा २८ टिमको सहभागिता निश्चित भएको बताए ।सहभागी टिमलाई ८ समूहमा विभाजन गरी लिगकम नकआउट आधारमा खेलाइने छ । हाइसेन्स मुख्य प्रायोजक रहेको प्रतियोगितामा स्नातक तह सेमेस्टर प्रणालीका कलेजका टिम सहभागी हुनेछन् ।विजेताले ९० हजार, दोस्रोले ४० हजार र तेस्रोले २० हजार रुपैयाँ पुरस्कार प्राप्त गर्नेछन् । उत्कृष्ट खेलाडीले ५ हजार तथा विधागत उत्कृष्टले जनही ३ हजारसहित गिफ्ट भौचर प्राप्त गर्नेछन् । उत्कृष्ट प्रशिक्षकले ट्रफीसहित गिफ्ट भौचर पाउनेछन् ।प्रतियोगिता आयोजना गर्न करिब ५ लाख ५० हजार खर्च हुने सायमका भाइस प्रिन्सिपल विशाल श्रेष्ठले बताए । तीनदिने प्रतियोगिताका खेल भक्तपुरको रोयल नेपाल फुटसलमा हुनेछ ।सायम प्रिमियर लिग इन्ट्रा कलेज क्रिकेटको पाँचौं संस्करण सफलतापूर्वक आयोजना गरिसकेको सायमले पहिलो पटक फुटसल गर्न लागेको प्रतियोगिता संयोजक दशरथ शाहीले बताए ।"
महिला राष्ट्रिय भलिबलको सेमिफाइनल समिकरण पूरा,"मकवानपुर — हेटौंडामा जारी नेकोस राष्ट्रिय महिला भलिबल प्रतियोगिताको सेमिफाइनल समिकरण पूरा भएको छ ।हेटौंडा–४ स्थित हुप्रचौरमा जारी प्रतियोगिताको अन्तिम चारमा विभागीय टोली सशस्त्र प्रहरी र नेपाल पुलिस क्लब भिड्ने भएका छन् । दोस्रो सेमिफाइनलमा गण्डकी प्रदेश र न्यू डाइमण्ड क्लबबीच प्रतिस्पर्धा हुने भएको हो । समूह ‘क’ बाट विजेताको रुपमा पुलिस र उपविजेताको रुपमा गण्डकीले नकाउट चरणमा प्रवेश गरेका थिए । समूह ‘ख’बाट डाइमण्ड विजेता बन्दा एपीएफले उपविजेताको रुपमा अगाडि बढ्न बाध्य भयो ।प्रतियोगिताअन्तर्गत सोमबार भएको खेलमा डायमण्डले मधेश प्रदेशलाई सोझो सेटमा पराजित गरेको हो । डाइमण्डले मधेशलाई २५–६, २५–१८ र २५–८ को अंकमा पराजित गरेको थियो । मधेशले प्रतियोगितामा कुनै पनि खेल जित्न सकेन। डाइमण्डलाई उपाधिको दाबेदारको रुपमा हेरिएको छ । प्रतियोगितामा उसको फर्म असाध्यै बलियो देखिएको छ । उद्घाटन खेलमा बलियो टोली एपीएफलाई पराजित गरेसँगै डाइमण्डलाई उपाधिको दाबेदारको रुपमा हेरिएको हो ।लिग चरणको अन्तिम खेलमा पुलिसले गण्डकीलाई २५–१३, २५–११ र २५–१९ को स्कोरमा पराजित गरेको छ । अनुभवी खेलाडीले भरिएको पुलिसको अगाडि गण्डकीको प्रदर्शन कमजोर देखिएको थियो । आफ्नो पुरानो सानलाई फर्काउने गरी गण्डकीले टोली निर्माण गरिरहेको कारण केही कमजोर देखिएको खेलाडीहरुले बताएका छन् । गण्डकीले लिग चरणमा एक मात्र जित हात पार्‍यो ।प्रतियोगिताका दुवै सेमिफाइनल खेल मंगलबार हुनेछन् । ६ टोलीको सहभागी प्रतियोगिताका विजेताले ५ लाख, उपविजेताले ३ लाख, तेस्रोले १ लाख र चौथो हुने टिमले ५१ हजार रुपैयाँसहित ट्रफी जित्नेछन् ।"
गण्डकी प्रदेश सेमिफाइनलमा,"मकवानपुर — हेटौंडामा भइरहेको राष्ट्रिय नेकोस कप महिला भलिबल प्रतियोगितामा एपीएफ क्लब र गण्डकी प्रदेश विजयी भएको छ । एपीएफले मधेश प्रदेशलाई २५–८, २५–११, २५–७ को सोझो सेटमा पराजित गरेको छ । अनुभवी र केही राष्ट्रिय खेलाडीले भरिएको एपीएफसँग मधेशको खेल बनेको थियो ।समूह ‘ख’ मा रहेको एपीएफ पहिलो खेलमा न्यु डायमण्ड युथ क्लबसँग पराजित भएको थियो । एपीएफ समूहको दोस्रो स्थानमा छ । समूहबाट सेमिफाइनलमा पुग्न एपीएफले मधेश प्रदेश र न्यु डायमण्डबीचको खेलको नतिजा कुर्नुपर्नेछ । त्यसपछि मात्र समूह विजेता र उपविजेताको टुंगो लाग्नेछ ।आइतबारै अर्को खेलमा गण्डकीले बागमती प्रदेशलाई २५–११, २५–१२, २५–१९ को सोझो सेटमा हराएर सेमिफाइनलमा स्थान बनाएको छ । लगातार दुई हारपछि बागमती प्रतियोगिताबाट बाहिरिएको छ । नेपाल पुलिस र गण्डकीबीचको खेलपछि समूह ‘क’ को विजेता र उपविजेता टुंगो लाग्नेछ ।हेटौंडा–४ हुप्रचौरस्थित भलिबल कोर्टमा जारी प्रतियोगितामा ६ टोलीको सहभागिता छ । विजेताले ५ लाख, उपविजेताले ३ लाख, तेस्रोले १ लाख र चौथो हुने टिमले ५१ हजार रुपैयाँसहित ट्रफी जित्नेछन् ।"
रियल नकआउट चरणतर्फ अग्रसर,"काठमाडौँ — दस खेलाडीमा सीमित रियल म्याड्रिडले सोमबार क्लब वर्ल्डकपमा मेक्सिकोको पाचुकालाई ३–१ ले पराजित गरेको छ र यस नतिजासँगै टिम नकआउट चरणतर्फ अग्रसर भएको छ ।समूह ‘ए’ मा यो जितपछि रियलको चार अंक भएको छ र शीर्षमा छ ।साल्सबर्ग पनि समान चार अंकमा छ । उसले अर्को खेलमा अल हिलालसँग गोलरहित बराबरी खेलेको हो । हिलाल भने दुई अंकमा छ । अब लिग चरणको अन्तिम खेलमा हिलालले पचुका र रियलले साल्सबर्गको सामना गर्नैछ । प्रतियोगितामा पाचुकाको भने चुनौती समाप्त भएको छ ।रियलका लागि जुड बेलिङघम, आर्डे गुलर र फेडरिको भाल्भेरडेले गोल गरे । समूह ‘जी’ को आइतबार भएको खेलमा भने युभेन्ट्सले वायडाड कासाब्लान्कालाई सजिलै ४–१ ले हरायो । त्यसमा केनन यिल्डिजले दुई गोल गरे र एक अर्को गोलमा अवसर पनि बनाए ।"
क्रोएसिया पठाइदिन्छु भन्दै ठगी गर्ने पक्राउ,काठमाडौँ — क्रोएसिया पठाइदिन्छु भन्दै ठगी गरेको अभियोगमा प्रहरीले एक व्यक्तिलाई पक्राउ गरेको छ।काठमाडौंको नागार्जुन नगरपालिका बस्ने सिन्धुलीको ध्याङलेख गाउँपालिका–३ का ४२ वर्षीय सुवर्ण कुमार बललाई प्रहरीले पक्राउ गरेको हो। सुवर्णले क्रोएसिया पठाइदिन्छु भन्दै ४ जना पीडितबाट ३ लाख ५० हजार रूपैयाँ लिई सम्पर्कबिहीन बनेका थिए।उनलाई उजुरीको आधारमा काठमाडौं उपत्यका अपराध अनुसन्धान कार्यालय टेकुबाट खटिएको टोलीले काठमाडौं महानगरपालिका–१५ बाट पक्राउ गरेको हो । उनलाई आवश्यक अनुसन्धान तथा कारवाहीको लागि वैदेशिक रोजगार विभाग ताहाचल काठमाडौं पठाइएको प्रहरीले जनाएको छ ।
थापाथलीमा बिजुलीको पोलमा आगलागी [तस्बिरहरु],"काठमाडौँ — तार सर्ट भएर थापाथलीस्थित बिजुलीको पोलमा आइतबार आगलागी भएको छ । नेपाल खाद्य संस्थान कार्यालय नजिक दिउँसो साढे ४ बजेतिर आगलागी भएको हो ।इन्टरनेट, फोनलगायतको केबलबाट आगलागी सुरु भएको प्रहरीले जनाएको छ । आगलागी दमकलको सहायतामा केही समयमै निभाइएको छ ।आगलागीका कारण सिंहदरबार आसपास, माइतीघर र थापाथली क्षेत्रमा केहीबेर यातायात सञ्चालन अवरुद्ध भएको थियो । अव्यवस्थित तारका कारण काठमाडौं उपत्यकाका विभिन्न क्षेत्रमा बेला-बेलामा यस्ता घटना हुने गरेका छन् ।"
२१ जनाले गरे अंगदान,"काठमाडौँ — स्यस्यः समाज ललितपुर र ललितपुर महानगरपालिका वडा नम्बर १६ द्वारा संयुक्त रुपमा आयोजित मस्तिष्क मृत्यु र मृत्युपश्चात अंग दानबारे सचेतना अभियानमा २१ जनाले अंगदान गरेका छन् ।ब्रेन डेथ अर्थात मस्तिष्क मृत्यु भएका व्यक्तिको अंग प्रत्यारोपण गर्न मिल्ने कानुन बनेको ८ वर्षमा ५ जनाबाट मात्रै अंग प्राप्त गर्न सफल भएको छ ।दैनिक मस्तिष्क मृत्यु हुने व्यक्तिहरु भएता पनि अंग दान नहुनुका विभिन्न कारणमध्ये मस्तिष्क मृत्युबारे जनचेतनाको कमी भएको भन्दै सचेतना अभियान सुरु गरेको स्यस्यः समाजले जनाएको छ ।स्यस्यः समाज ललितपुरका सचिव चन्द्रकृष्ण श्रेष्ठले मरेर खारानी भएर जाने अंग कसैको पनि खेर नजाओस् भनेर मस्तिष्क मृत्युबारे सचेतना अभियान थालेको बताए ।ललितपुर महानगरपालिका वडा नम्बर १६ वडाध्यक्ष निर्मलरत्न शाक्यले अंगदान गर्नेबारे सचेतना संघसंस्था, शैक्षिक संस्थामा पनि क्रमशः आयोजना गर्दै जाने बताए ।मुलुकभर दुवै मृगौला फेल भएर अंग प्रत्यारोपण गराउन पालो कुरिररहेका २१ हजार भन्दा बढी छन् । मस्तिष्क मृत्यु भएका व्यक्तिको फोक्सो, मिर्गौला, कलेजो, प्यांक्रियाज, मुटु र सानो आन्द्रा गरी कम्तीमा ८ वटा अंग प्रत्यारोपण गर्न मिल्छ ।कार्यक्रममा शहिद धर्मभक्त राष्ट्रिय प्रत्यारोपण केन्द्रका निर्देशक डा.पुकारचन्द्र श्रेष्ठलाई सम्मान गरिएको छ । धर्मभक्त प्रत्यारोपण केन्द्रका निर्देशक डा.श्रेष्ठले मस्तिष्क मृत्यु बारे अभियान सञ्चालन गर्न एक पैसा पनि खर्च नहुने तर अबौं रुपैयाले पनि यसको मूल्य तिर्न नसक्ने बताए । ‘विदेशमा ८० प्रतिशत अंग प्रत्यारोपण मस्तिष्क मृत्यु भएकाहरुबाट हुन्छ,’ उनले भने ।"
योग अब वैदिक संस्कृति र समुदायको मात्रै विषय रहेन : शिक्षामन्त्री पन्त,"काठमाडौँ — शिक्षा, विज्ञान तथा प्रविधिमन्त्री रघुजी पन्तले योग अब वैदिक संस्कृति र समुदायको मात्रै विषय नरहेको बताएका छन् ।शनिबार ललितपुरमा–११औं विश्व योग दिवसको अवसरमा आयोजित कार्यक्रमलाई सम्बोधन गर्दै उनले यस्तो बताए । अब योग संसारको साझा जीवन पद्धतिको रुपमा अगाडि बढेको बताए ।उनले योग र ध्यानले मानिसलाई आफूभित्र हेर्न, आफ्नो मनस्थिति छाम्न र आफ्नो चिन्तनको लागि प्रेरित गर्ने जिकिर गरे । योग र ध्यानलाई र वैदिक साहित्य, चिन्तन र वाङमयमा रहेको गहिराईलाई र त्यसभित्र लुकेका विभिन्न पक्षलाई देशको महत्त्वपूर्ण सांस्कृतिक सम्पदा र बौद्धिक सम्पत्तिको रुपमा अघि बढाउनुपर्ने बताए ।मन्त्री पन्तले भने, ‘विश्व योग दिवसले के देखाउँछ भने योग अब खालि वैदिक संस्कृतिको, वैदिक समुदायको मात्रै विषय रहेन । अब योग संसारको साझा जीवन पद्धतिको रुपमा अगाडि बढेको छ । योगले मानिसलाई, ध्यानले मानिसलाई आफूभित्र हेर्नका लागि, आफ्नो मनस्थिति छाम्न, आफ्नो चिन्तनको लागि व्यतित गर्दछ । ध्यान र योगले मन र चित्त शुद्ध हुन्छ । योग र ध्यानलाई र वैदिक साहित्य, चिन्तन र वाङमयमा रहेको गहिराईलाई र त्यसभित्र लुकेका विभिन्न पक्षलाई हामीले हाम्रो देशको महत्वपूर्ण सांस्कृतिक सम्पदाको रुपमा बौद्धिक सम्पदाको रुपमा अघि बढाउनुपर्छ ।’नेपाल योग, ध्यान र चिन्तनको आदि भूमि रहेको बताए । आज शान्तिको बढी खाँचो रहेको र पूर्खाहरुले पृथ्वीमा मात्रै नभइ अन्तरिक्षमा पनि शान्ति हुनुपर्छ भनेको जिकिर गरे ।"
आत्महत्या दुरूत्साहन मुद्दाका फरार प्रतिवादी पक्राउ,काठमाडौँ — प्रहरीले आत्महत्या दुरूत्साहन मुद्दाका फरार प्रतिवादी भक्तपुर नगरपालिका–९ तचपाल बस्ने ३१ वर्षीय दिनेश लबजुलाई पक्राउ गरेको छ ।लबजुलाई जिल्ला अदालत भक्तपुरको २०८० चैत २७ गतेको फैसलाले उक्त मुद्दामा १ वर्ष कैद सजाय र १० हजार रूपैयाँ जरिवाना ठहर गरेको थियो ।उनलाई काठमाडौं उपत्यका अपराध अनुसन्धान कार्यालय टेकुबाट खटिएको टोलीले भक्तपुर नगरपालिका–९ स्थित मालपोत नजिकबाट पक्राउ गरेको हो । उनलाई फैसला कार्यान्वयनका लागि जिल्ला अदालत काठमाडौंमा पेस गरिएको प्रहरीले जनाएको छ ।
"काठमाडौं उपत्यकाका नदीमा उच्च बहाव, सतर्कता अपनाउन आग्रह [तस्बिरहरु]","काठमाडौँ — उपत्यकाका नदीनालामा जलसतह बढेको छ । बिहीबार बेलुकादेखिको लगातारको वर्षापछि बागमती, धोबीखोला लगायत नदीनालामा जलसतह बढेको हो ।कुपन्डोल, कपन र अनामनगरसहितका कतिपय ठाउँमा खोला भरिएर सडकसमेत जलमग्न बनेका छन् । त्यसका कारण करिडोरका सडकमा यातायात सञ्चालन र सर्वसाधारणलाई आवतजावतमा समस्या निम्तिएको छ ।शुक्रबार साँझ धोविखोला कपन जलमापन केन्द्रमा जलसतह सतर्कता तह नजिक र बढ्दो क्रममा रहेकाले नदी तटीय क्षेत्रमा रहनेहरू तथा नदी किनारको सडकबाट यात्रा गर्नेहरूले आवश्यक सतर्कता अपनाउन जल तथा मौसम पूर्वानुमान महाशाखाले आग्रह गरेको छ ।यस वर्षको मनसुन प्रणाली शुक्रबारदेखि देशभर फैलिएको छ । मौसम पूर्वानुमान महाशाखाले आज विशेष मौसम बुलेटिन निकालेर २३ दिनपछि मनसुन देशभर फैलिएको जनाएको छ ।यस वर्षको मनसुन जेठ १५ गते देशको पूर्वी भागबाट प्रवेश गरी कोशी प्रदेशको अधिकांश भूभागमा विस्तार भएकामा जेठ २९ गते मधेस, बागमती र गण्डकी प्रदेशका केही भाग र लुम्बिनी प्रदेशका पूर्वी क्षेत्रका केही भागसम्म विस्तार भएको थियो ।मौसमविद् प्रतिमा मानन्धरले लुम्बिनी, कर्णाली र सुदूरपश्चिम प्रदेशमा आजदेखि मनसुन फैलिएसँगै अब देशभर मनसुन सक्रिय रहने बताए ।"
बेलायत र लिथुआनिया पठाइदिन्छु भन्दै २५ लाख ठगी गर्ने पक्राउ,"काठमाडौँ — प्रहरीले वैदेशिक रोजगारीमा आकर्षक तलबको प्रलोभनमा पारी युके र लिथुआनिया पठाइदिन्छु भन्दै रकम ठगी गरेको अभियोगमा ३ जनालाई पक्राउ गरेको छ ।पक्राउ पर्नेमा काठमाडौं महानगरपालिका–३२ बस्ने धनुषा जनकपुरधाम उपमहानगरपालिका–४ घर भएकी सुजनीकुमारी साह, काठमाडौं महानगरपालिका–३ बस्ने सुनसरी धरान उपमहानगरपालिका–३ का दिपककुमार उदास र भक्तपुर चाँगुनारायण नगरपालिका–१ बस्ने रेशिका हमाल न्यौपाने रहेका छन् ।प्रहरीका अनुसार पक्राउ परेकामध्ये सुजनीकुमारी र दिपक कुमारले युके पठाइदिन्छु भन्दै पीडितहरूबाट १९ लाख ३८ हजार रूपैयाँ र रेशिकाले लिथुआनिया पठाइदिन्छु भन्दै ६ लाख ८ हजार रूपैयाँ लिई सम्पर्कविहीन बनेका थिए । उनीहरुलाई पीडितको उजुरीको आधारमा काठमाडौं उपत्यका अपराध अनुसन्धान कार्यालय टेकुबाट खटिएको टोलीले पक्राउ गरेको हो ।उनीहरूलाई अनुसन्धान तथा कारबाहीका लागि वैदेशिक रोजगार विभाग ताहाचल काठमाडौं पठाइएको प्रहरीले जनाएको छ ।"
"बाढीबाट हुने जोखिम न्यूनीकरणका लागि उपप्रधानमन्त्री सिंहको चासो, गरे धोबिखोला अनुगमन","काठमाडौँ — उपप्रधानमन्त्री एवम् सहरी विकास मन्त्री प्रकाशमान सिंहले बुधबार धोबीखोला करिडोरको अनुगमन गरेका छन् ।उपप्रधानमन्त्री सिंहसहित मन्त्रालयका सचिव, काठमाडौं उपत्यका विकास प्राधिकरण र अधिकारसम्पन्न बागमती सभ्यता एकीकृत समितिको टोलीले बिहानै सो क्षेत्रको निरीक्षण गरेको हो । उनले वर्षालागेसँगै हुनसक्ने सम्भावित जोखिम न्यूनीकरणका लागि चासो राखेका हुन् ।टोलीले धोबिखोलामा मन्त्रालय अन्तर्गत भइरहेका कामहरु, ढल व्यवस्थापन र अतिक्रमित सार्वजनिक जग्गा लगायतको अवलोकन गरेको छ । सो क्षेत्रमा अवलोकन गर्ने क्रममा उपप्रधानमन्त्री सिंहले काठमाडौं उपत्यका विकास प्राधिकरण र बागमती सभ्यता एकीकृत समितिलाई धोबिखोलालाई स्वच्छ बगाउन र अतिक्रमित सार्वजनिक जग्गा कानुनसम्मत फिर्ता ल्याउनका लागि तत्काल आवश्यक कार्यअघि बढाउन निर्देशन दिए ।वर्षा लागेसँगै धोबिखोलाले पार्न सक्ने असर न्यूनीकरणका लागि पनि आवश्यक काम अघि बढाउन पनि उपप्रधानमन्त्री सिंहले मन्त्रालय मातहतका निकायलाई सचेत गराएका छन् ।उपप्रधानमन्त्री सिंहलाई बूढानीलकण्ठ भद्रकाली मन्दिरदेखि कपन साततलेसम्मको वस्तुगत अवस्थाबारे काठमाडौं उपत्यका विकास प्राधिकरणले जानकारी गराएको थियो । काठमाडौं उपत्यकाको नदी र करिडोरको विषयलाई सहरी विकास मन्त्रालय अन्तर्गतको उपत्यका विकास प्राधिकरण र बागमती सभ्यता एकीकृत विकास समितिले हेर्दै आएको छ ।उपप्रधानमन्त्री सिंहले सहरी विकास मन्त्रालयको जिम्मेवारी सम्हालेदेखि नै काठमाडौं उपत्यकाका नदिनाला सफाइ र सार्वजनिक सम्पत्तिको संरक्षणमा जोड दिँदै आएका छन् । यस वर्षको बजेटमा समेत सहरी विकास मन्त्रालयले उपत्यकाको नदिनाला संरक्षण र कोरिडोर विस्तारमा ३ अर्बभन्दा बढी बजेट विनियोजन गरेको छ ।उपप्रधानमन्त्री सिंहसँगै मन्त्रालयका सचिव गोपाल सिग्देलसहितको टोली, काठमाडौं उपत्यका विकास प्राधिकरणको विकास आयुक्त जानुका ढकाल, काठमाडौं जिल्ला आयुक्त सुवास बस्नेत , अधिकार सम्पन्न बाग्मती सभ्यता एकीकृत विकास समितिका प्रतिनिधि सहभागि थिए । धोबिखोला करिडोरलाई व्यवस्थित गर्ने, सो क्षेत्रमा मिचिएका सार्वजनिक जग्गा अतिक्रमण हटाउने विषयमा काठमाडौं उयपत्यका विकास प्राधिकरणले उपप्रधानमन्त्री सिंहलाई वस्तुस्थितिबारे जानकारी गराएको काठमाडौं आयुक्त बस्नेतले जानकारी दिए ।प्राधिकरणले उपत्यकाका नदि किनारमा मिचिएका सार्वजनिक जग्गाबाट अतिक्रमण हटाउनका लागि काम अघि बढाइरहेको छ । धोबिखोला क्षेत्रमा पनि अतिक्रमित जग्गा छिट्टै फिर्ता ल्याउने गरि काम भइरहेको आयुक्त बस्नेतले बताए ।"
राजकुलोको पानी लैजान खनेको सडक कालोपत्रको अझै सुरसार छैन,काठमाडौँ — ललितपुर महानगरपालिका र डिभिजन सडक कार्यालय ललितपुरले कान्ति लोकपथअन्तर्गत सातदोबाटो–ढोलाहिटी र चक्रपथ–लगनखेल सडक खण्ड साताभित्र कालोपत्र गरिसक्ने बताए पनि अझै सुरसार छैन ।ललितपुर महानगरपालिकाले लेले टिकाभैरवबाट बग्ने राजकुलोको पानी लगनखेलस्थित सप्तपाताल र पले स्वाँ (कमल पोखरी) मा ल्याउन सडकको भित्र भागमा पाइप बिछ्याउन सात महिनाअघि खनेको थियो ।पाइप बिछ्याउन लोटस कन्स्ट्रक्सन कम्पनीले ललितपुर महानगरपालिकासँग एक करोड २५ लाख रुपैयाँमा २०८१ असार २० गते ठेक्का पाएको थियो भने बिल्ड डोब बिल्ड्रर्स कम्पनीले कालोपत्र गर्न २०८१ चैत्र ६ गते ८८ लाख ७८ हजार रुपैयाँमा डिभिजन सडक कार्यालय ललितपुरसँग ठेक्का पाएको थियो ।डिभिजन सडक कार्यालय ललितपुरका प्रमुख गोपाल प्रसाद खकुरेलले पानी परेर कालोपत्र गर्न नसकेको दाबी गरे । राजकुलोको लम्बाई साढे २२ किमि छ । पोखरीमा पानी ल्याउन ललितपुर महानगरपालिकाले पहिलो चरणमा कान्ति लोक पथ अन्तर्गत सुनाकोठी चिबहालदेखि लगनखेल (३.५ किमी) सम्म काम थालेको हो । दोस्रो चरणमा सुनाकोठी बाङगेधारादेखि चिबहालसम्म ल्याउने महानगरको योजना छ ।गोदावरी नगरपालिका क्षेत्रभित्र पर्ने राजकुलो मर्मत तथा सरसफाइ गर्न ललितपुर महानगरले गोदावरीलाई एक करोड ५० लाख रुपैयाँ दिइसकेको छ । गोदावरी नगरपालिकाले कुलो बनाउन टेन्डर आह्वान गरिसकेको जनाएको छ ।अहिले कालोपत्र गर्न अझै सबै ठाउँमा ग्रबेल बिछ्याएको छैन । योजना अनुसार ढोलाहिटी क्षेत्रमा पर्खाल पनि बनाएको छैन । समयमा कालोपत्र नहुँदा अहिले उक्त सडक खण्ड अस्तव्यस्त बनेको छ । सडक खाल्डाका कारण सर्वसाधारण जोखिम मोलेर वारपार गर्न बाध्य छन् । पैदलयात्रीले सास्ती भोग्नु परेको छ ।दुर्घटना बढ्न थालेको छ । ललितपुर महानगरपालिका–१५ वडास्थित सप्तपाताल पोखरी १५ रोपनी र पले स्वाँ पोखरी ३० रोपनीमा फैलिएको छ । अस्तित्व गुमिसकेको सप्तपाताल पोखरीको पुरानै शैलीमा फर्काउन स्थानीय पूर्ण स्थापितलगायतले डेढ दशक लामो कानुनी संघर्ष गरेका थिए।
एक किलो १५९ ग्राम सुनसहित त्रिभुवन विमानस्थलबाट भारतीय नागरिक पक्राउ,काठमाडौँ — प्रहरीले त्रिभुवन अन्तरराष्ट्रिय विमानस्थलबाट एक किलो १५९ ग्राम सुनसहित एकजनालाई पक्राउ गरेको छ ।पक्राउ पर्नेमा भारतीय नागरिक ५३ वर्षीय मीना सुरजितसिंह खेमानी रहेको केन्द्रीय प्रहरी प्रवक्ता विनोद घिमिरेले जानकारी दिए।एयर अरेवियाको उडानद्वारा शारजाहबाट काठमाडौँ आएकी निज खेमानी विमानस्थलको आगमन भन्सार एरियाको टनेल गेटबाट करिब एक किलो १५९ ग्राम तौलको सुन जस्तो देखिने अर्धठोस् पदार्थसहित पक्राउ परेकी हुन् ।प्रहरीले प्लास्टिकले ‘र्‍याप’ गरेको तीन वटा डल्लाको सुन जस्तो देखिने अर्धठोस् पदार्थ फेला पारी पक्राउ गरेको र यस सम्बन्धमा थप आवश्यक अनुसन्धान गरिरहेको प्रवक्ता घिमिरे बताए।
वृत्तचित्र 'जिरो टू ८८४८' को ट्रेलर सार्वजनिक,"काठमाडौँ — वृत्तचित्र 'जिरो टू ८८४८' को ट्रेलर सार्वजनिक गरिएको छ । सोमबार काठमाडौंमा कार्यक्रम गर्दै निर्माण टिमले वृत्तचित्रको ट्रेलर सार्वजनिक गरेको हो ।नेपालकै होचो ठाउँ झापाको कचनकवलदेखि सगरमाथाको चुचुरोसम्मको रोचक, साहसिक र ऐतिहासिक यात्रा समेटिएको यो वृत्तचित्रलाई निरञ्जन पाण्डे र बलराम बुढाथोकीले संयुक्त रूपमा निर्देशन गरेका हुन् ।वृत्तचित्रमा सञ्चारकर्मी प्रेम बानियाँको सगरमाथा आरोहणदेखि १८ पटक सगरमाथा टेकेका टेण्डी शेर्पा, विश्व साइकल यात्री पुष्कर शाह, आरोही, तथा लेखक कोन्राड एन्कर, आङपासाङ शेर्पालगायतको यात्रा प्रस्तुत छ । प्रेमका अनुसार यो वृत्तचित्र देश चिनाउने उनको अठोट हो ।'यो केवल वृत्तचित्रमात्रै होइन । देश चिनाउने हाम्रो अठोट हो,’ प्रेमले भने, ‘समुद्री सतहबाट ५८ मिटरमा रहेको कचनकवललाई खनेर समुद्री सतह बराबर बनाउन सकिन्छ र त्यहाँ एउटा गाउँ बसाल्न सकिन्छ, जहाँबाट सगरमाथासम्मको यात्रा गर्न सकिन्छ भन्ने अवधारणा हामीले यसमार्फत अघि सारेका छौं' ।वृत्तचित्रलाई निर्देशकद्वय निरन्जन र बलरामले मिलेर सम्पादन तथा छायांकन गरेका हुन् । सगरमाथा शिखरका दृश्य सुजन गुरुङ र दोजी शेर्पाले खिचेका हुन् ।"
कथाघेरामा नाटक 'सिकरुम',"काठमाडौँ — टेकुस्थित कथाघेरा(कौसी) थिएटरमा नयाँ नाटकको मञ्चन सुरु भएको छ । राजिव जोसेफको नाटक 'ग्रुसस प्लेग्राउन्ड इन्जरिज'को नेपाली रुपान्तरणलाई रंगकर्मी आकांक्षा कार्कीले गरेकी हुन् ।यो नाटकमा दुई किशोर किशोरी आफ्ना चोटहरुमार्फत कसरी नजिकिन्छन् ? अनि ती घाउहरुले दुईबीच कति वर्षको सम्बन्ध स्थापना गरिदिन्छ भन्ने कथा प्रस्तुत गरिएको छ । निरन्तर रंगमञ्चमा मञ्चन हुने नाटकबीच 'सिकरुम' बेग्लै स्वाद बोकेर कथाघेरा आइपुगेको छ । यो नाटकमा चार कलाकारको अभिनय छ । निर्देशक आकांक्षासँगै कलाकार सुदाम सिके, अभिषेक खड्का र नुर खनाल मञ्चमा देखिने कलाकारहरु हुन् ।असार ६ देखि सुरु भएको यो नाटक असार २८ सम्म मञ्चन हुनेछ । नाटकमा नरेश गजुरेलको संगीत छ । यसअघि कथाघेराले 'भजाइना मोनोलग', 'दयालु रुख', 'अइया माया', 'सेम टाइम नेक्स्ट इयर', 'पाँच', 'प्राइभेट इज पोलिटिकल', 'हरेक बबाल कुरा', 'एनिमल फार्म', 'धुमधामको घुमघामलगाय तका थुप्रै नाटक निर्माण गरिसकेको छ ।"
‘फर्की फर्की’ र अनमोलविरुद्ध मुद्दा दर्ता गर्दै नरेन्द्रबहादुर श्रेष्ठले भने- मेरो नम्बर दुरुपयोग भयो,"काठमाडौँ — अभिनेता अनमोल केसीसहित चलचित्र ‘फर्की फर्की’को टिमविरुद्ध आफ्नो मोबाइल  नम्बर दुरुपयोग गरेको भन्दै कलाकार तथा साहित्यकार नरेन्द्र बहादुर श्रेष्ठले जिल्ला अदालत काठमाडौंमा मुद्दा दायर गरेका छन् ।आफूले पटक पटक उक्त नम्बर फिल्मबाट हटाउन आग्रह गर्दा पनि नहटाएपछि मुद्दा दायर गरेको श्रेष्ठले बताए। ‘०८१ जेठमा फिल्म फर्की फर्की रिलिज भयो । फिल्ममा अभिनेता अनमोल केसीले अभिनेत्रीलाई आफ्नो भनेर दिएको नम्बर मेरो रहेछ। फिल्म हेर्नेहरूले १३ महिनादेखि मलाई अनमोल केसीको नम्बर भनेर लगातार कल गरेर दु:ख दिइरहेका छन्,’ श्रेष्ठले भने ।उनले आफू केही महिनायता यही कारण तनाबमा गएको गुनासो गरे । श्रेष्ठले अभिनेता केसीसहित फिल्मका निर्देशक सुयोग गुरुङ, सेन्सर बोर्ड, निर्माता रोहित अधकारी लगायतलाई विपक्षी बनाएर मुद्दा दर्ता गरेका हुन् ।‘अहिले १५ दिनदेखि प्रोमोमा पनि त्यही नम्बर छ । अब यो नम्बर संसारभरि फैलियो । मिनेट मिनेटमा फोन आइरहेको छ । म ७८ वर्षको मान्छे यो अनावश्यक तनाबमा छु । यो त क्राइम नै हो,’ उनले भने ।आफूले भुवन केसी र फिल्म निर्माण टिमलाई यसबारे पटक पटक जानकारी गराउँदा पनि कुनै कारबाही नभएको गुनासो गरे ।‘मैले भुवन केसीलाई उनी बोर्ड अध्यक्ष हुँदा भनेँ । उनले यसमा म संलग्न छैन भनेर टारे । सेन्सर बोर्डलाई पनि भनेँ । सुनुवाइ भएन । मैले यो सुरुदेखि नै लिएको नम्बर हो । बदल्ल पनि मिल्दैन । यो कुरामा फर्कीफर्की टिम संवेदनशील हुनुपर्ने हो । मेरो त मानहानी भयो नि । सार्वजनिकम जीवनमा असर पर्यो,’ उनले गुनासो गरे ।श्रेष्ठले आवश्यक कारबाही र क्षतिपूर्तिसमेत माग गरेका छन् ।"
दुर्गेशको ‘दुश्मन हेरेको हेर्‍यै’ले १० करोड भ्युज पाएपछि प्रधानमन्त्रीको बधाई,"काठमाडौँ — गायक तथा मोडल दुर्गेश थापाको गीत ‘दुश्मन हेरेको हेर्‍यै’ युट्युबमा १० करोडभन्दा बढी पटक हेरिएपछि उनलाई प्रधानमन्त्री केपी शर्मा ओलीले सामाजिक सञ्जालमार्फत बधाई दिएका छन् ।ओलीले बिहीबार फेसबुकमार्फत लेखेका छन्, 'आजको नयाँ पुस्ताले बेग्लै स्वादका गीत/संगीतमा रुचि देखाउन थालेको ‘दुश्मन हेरेको हेर्‍यै गीतको भ्युजबाट थाहा हुन्छ । दुर्गेश थापाको यो गीतलाई पाँच महिनामा १०० मिलियनभन्दा बढीले सुनेका छन् । गीतका सर्जक दुर्गेश थापालाई बधाई !'सार्वजनिक समारोह वा विभिन्न कार्यक्रममा हालसम्म पनि दुर्गेशको उक्त गीत बज्ने गरेको छ, जसमा युवायुवतीहरू नाच्ने गरेका छन् ।गायक दुर्गेशले फेसबुकमार्फत आफ्ना सिर्जनात्मक यात्रामा ऐतिहासिक प्रेरणा थपिएको भन्दै खुसी व्यक्त गरेका छन् । उनले लेखेका छन्, 'देशका प्रधानमन्त्रीज्यूले नेपाली गीत–संगीतको मूल्य र सम्भावना चिन्नुभएको यो क्षण सम्पूर्ण सिर्जनशील पुस्ताका लागि गर्वको विषय पक्कै हो । उहाँको शब्द केवल एउटा बधाई मात्र थिएन, त्यो नयाँ सोच, नयाँ ऊर्जा र नयाँ आशाको सम्बोधन थियो ।'यसअघि पनि दुर्गेशका गीतहरू युट्युबमा हिट हुने गरेका थिए । पहिलेका गीतहरू शब्द चयनका कारण विवादित हुने गरेका भए पनि ‘दुश्मन हेरेको हेर्‍यैमा आफू संवेदनशील भएको उनले बताउँदै आएका छन् ।"
वर्तमान चिहाउने 'डल्ले खोला',"काठमाडौँ — 'तिमी पो हाम्रो बाटोतिर आयौ त', एकदिन बगिरहेको डल्ले खोला टक्क अडिएर बोल्छ । शान्त रुपले एकनास बगिरहेको डल्ले खोलालाई जब गाउँलेले विपत्तिका सबै दोष लगाउँछ, तब खोला गाउँलेसँग नबोली बग्न सक्दैन । हो, डल्ले खोला बोल्न सक्छ, आफूलाई दुखेको कुरा सुनाउन सक्छ ।डल्ले खोलालाई निरन्तर आफ्नै बाटोमा बगिरहनु छ । कुलोमा बगेर सुख्खा जमिनलाई सिंचित गर्नुछ, अन्न फलाउनु छ अनि फलफूलको केस्राहरुमा भरिनुछ । तर गाउँलेलाई लाग्छ, डल्ले खोला बाटोको तगारो हो, यही खोलाले कति मानवजीवनलाई निलिदियो । तर, के वास्तवमै डल्ले खोला मानव जीवनको भोक खानुमा रमाउँछ ? खासमा डल्ले खोलाको बाटोमा गाउँले आइदिएको हो कि गाउँमा डल्ले खोला ?शिल्पी थिएटरमा मञ्चनरत नाटक 'डल्ले खोला'ले प्रकृति र मानवबीचको जटिल सम्बन्ध प्रस्तुत गर्दै प्राकृतिक विपत्तिले ल्याउने जोखिमतामाथि सचेत हुन, मानवीय स्वभावप्रति संवेदनशील बन्न लगाउँछ । खोलालाई बोल्न लगाउँदै यो नाटकले प्रकृतिको पीडा, सहँदै आएको मानवीय दोहन र गतिविधि छर्लङ्ग पारिदिन्छ । साथै, प्रकृति र मानवबीचको सुन्दर सम्बन्ध पस्कँदै यो नाटकले भ्रष्ट स्वभाव, सुस्त कर्मचारीतन्त्र, स्रोत र शक्तिमा पहुँच हुनेले गर्दै आइरहेको बेइमानी देखाइदिन्छ । रंगकर्मी वेदना राईको परिकल्पना तथा निर्देशनमा तयार यो नाटक कथाकार परशु प्रधानको कथा 'डल्ले खोला'को नाट्य रुपान्तरण हो । एक थिएटर नेपालको प्रस्तुतिमा तयार यो नाटकको कथा विगतकै भए पनि यसले वर्तमान चिहाउँछ ।नाटकको कथा, डल्ले खोलामा बस्ने गाउँको कथा हो । खासमा गाउँमा जमिन भिजाउने पानी चाहिएको छ । तर, त्यहाँ उचित सिंचाइ योजना पुग्न सकेको छैन । डल्ले खोलामै पनि पुलको आवश्यकता छ । पानीको बहाव बढ्दा खोला तर्न मुस्किल पर्छ । अनि बर्सेनि डल्ले खोलामा जीवनहरु डुबी सिद्धिन्छ । त्यसैले डल्ले खोला छेवको गाउँमा बस्ने गाउँलाई पुल र सिंचाइको आवश्यकता छ । यही अभाव महसुस गर्दै क्याप्टेन रनबहादुर चाम्लिङ सरकारसँग पुल निर्माणका लागि बजेट माग्न पुग्छ । त्यसैगरी कुलो निर्माण भन्दै शिवबहादुर पनि बजेट माग्न पुग्छ । सोझा, निर्दोष जनताले उनीहरुका योजनामा साथ दिन्छन् । तर, के शिव र रनबहादुरले डल्ले खोला छेउ बस्ने ती गाउँलेका आवश्यकता परिपूर्ति गर्लान् ? 'डल्ले खोला'को कथा यही विषय वरपर घुमेको छ ।नाटकको कथा गाउँलेकै मात्रै होइन, बगिरहने डल्ले खोलाको हो । डल्ले खोलाको जीवन र भोगाईको कथा हो । डल्ले खोलासँग जोडिएको जीवन, संस्कृति र सम्बन्धहरुको मिठास यसमा समेटिएको छ । कुलो र पुलको आवश्यकतामार्फत नाटकमा कर्मचारीतन्त्रको ढिलासुस्तीलाई व्यंग्य गरिएको छ । जब-जब शिव र रनबहादुर बजेट माग्न वडा कार्यलय पुग्छ, कार्यालयका कर्मचारीको सुस्त गति देखाउन प्रयोग दृश्य शक्तिशाली छ । बजेट माग्न पुग्नेहरु चर्को आवाजमा बोल्छन्, उनीहरु विकासका लागि हतारिन्छन् ।पुग्दो बजेटको पर्खाईमा देखिन्छन्, त्यसैले सरकारी कार्यालयको आँगनमा घण्टौं उभिरहन सक्छन् । तर, त्यहाँका कर्मचारीहरु उनीहरुको गतिभन्दा ठीक उल्टो देखिन्छन् । उनीहरु हिँड्दा पनि चिप्लेकिरा भन्दा सुस्त गतिमा हिँड्छ । बोल्दा पनि कतिबेला मुखमा झिंगा छिर्ने हो भन्ने शैलीमा बोलिरहेको हुन्छ । शरीर हलचल गर्नसमेत उनीहरुलाई गाह्रो परिरहेको हुन्छ । बजेट माग्न आइपुग्नेहरुलाई उनीहरु एउटै आश्वासन दिइरहेका हुन्छन् । कार्यालय सहयोगीलाई समेत त्यो आश्वासन कण्ठै हुन्छ । गाउँलेले बजेट माग्दा उनी नै हाकिमको मुखपत्र भइदिन्छन् । बजेट माग्न आउनेहरुसँग उनी नै अधिकतम समय बोलिरहेका हुन्छन् । तर, ती सुस्त कर्मचारी कतिबेला जुर्मुराउँछ त ? भन्ने हेर्न भने 'डल्ले खोला' नै हेर्नुपर्ने हुन्छ ।यस किसिमको कर्मचारीतन्त्रसहित यो नाटकले शक्तिमा पहुँच हुनेहरुले गरिब, निमुखा र सोझा जनतालाई प्रलोभनमा पारेर कसरी आफ्नो स्वार्थ पूरा गरिरहेको छ भन्ने पनि देखाउँछ । रनबहादुर र शिवजस्ता चरित्रमार्फत नेतृत्वमा पुगेकाले कसरी स्रोतको दुरुपयोग गर्दै आइरहेको छ भन्ने देखाउँदै नेपाली समाजको नेतृत्वमाथि प्रश्न गर्छ ।नाटकमा खोलाकै दृश्य पनि निकै दमदार छ । एक हुल कलाकारको टोली निलो पहिरनमा कहिले स्टेजको दायाँतिरबाट बायाँतिर दगुर्छन् त कहिले माझतिर टक्क अडिन्छन् । उनीहरु सँगसँगै उभिन्छन्, उस्तै किसिमको हाउभाउ गर्छन् । उनीहरुको हाउभाउबाटै प्रस्ट हुन्छ कि, यो समूह डल्ले खोलाको प्रतिनिधि हो । उनीहरु खोलाको तालमै बगिहिँड्छन्, हावाहुरी अनि बताससँगै चलमलाइरहन्छन् । कहिले बाढीको स्वरुपमा देखापर्छन् त कहिले शान्त बगिरहनेको खोलाको रुप बदल्छन् । उनीहरु गीतहरुमार्फत आफ्नो पीडा सुनाउँछन्, बोलेरै आफ्ना कष्टकर अवस्था सुनाइदिन्छन् । डल्ले खोला कतै खुशीले फुरुङ्ग हुँदै नाच्छ त कहिले दुखी हुँदै आँशु बहाउँछ । खोला बन्ने कलाकारको समूहले हाउभाउहरुमार्फत त्यो बहाव, लहर र प्रकृतिको चरम पीडालाई अभिनयमार्फत मञ्चमा उभ्याइदिएका छन् ।बर्खा लागेसँगै प्राकृतिक विपत्तिले पुर्‍याएको धनजनको क्षतिका खबरसामु नाटक 'डल्ले खोला' मिल्दो देखिन्छ । अहिले फेरि खोला बाटोहुँदो बग्न थालेको छ । प्रकृतिको यो विभत्स स्वरुपसँग मानव जीवनको संघर्ष सुरु भइसक्यो । त्यसअर्थमा परशुरामद्वारा लिखित कथा वर्तमान परिस्थिति, प्रकृति र मानव संघर्षनजिक छ । निर्देशक राईले पुर्वेली संस्कृति, संगीत र जनजीवनमार्फत 'डल्ले खोला'ले उठाएको यो विषयमाथि फेरि बहस सिर्जना गरिदिएको छ । नाटकको संगीत मिठो छ । प्रकाशमा मिहिनेत देखिन्छ । तर, युवा कलाकारको समूहले अभिनय गरेको यो नाटकमा केही दृश्यमा संगीत र संवादको संयोजन मिलेको देखिँदैन ।मधुर आवाजमा कलाकारले बोलिदिँदा संगीतको आवाज चर्को सुनिन्छ । कलाकार हिँड्दा, उफ्रँदा हल्लिरहने शिल्पीको दर्शकदीर्घा स्थिर खडा भइदिएको भए, बेलाबखत नाटकबाट ध्यान भड्किन्न थियो !"
१७ वर्षपछि पलेँटीमा फेरि गुञ्जँदैछन् बद्री–दुर्गा,"काठमाडौँ — यसपटक नेपालयको पलेँटीमा दार्जिलिङका प्रसिद्ध सांगीतिक जोडी बद्री खरेल र दुर्गा खरेल गुञ्जिने भएका छन् ।यो जोडीले यसपटक गीतकार दिनेश अधिकारीका नयाँ शब्दमा पनि धुन भरेर ल्याएका छन् । हरेक अंग्रेजी महिनाको अन्तिम शुक्रबार नेपालयको आरशालामा पलेँटी आयोजना हुने गर्छ ।बद्री, दुर्गा दार्जिलिङमात्र नभई नेपालीभाषी श्रोताबीच स्थापित नाम हुन् ।यो सांगीतिक जोडीको सिर्जना ‘बोलाऊँ भने तिमीलाई बात लाग्ने डर’ आज पनि उत्तिकै लोकप्रिय छ । ‘पुराना सांगीतिककर्मीहरूलाई नयाँ सिर्जनाका निम्ति झकझकाउनुपर्छ भन्ने उद्देश्य पलेँटीले लिएको छ ।त्यही भएर यसपालिको कार्यक्रमलाई आंशिक रुपमा गीतकार दिनेश अधिकारीसँग संगीतकार बद्री, दुर्गा खरेललाई जोड्ने चाँजो मिलाएका हौँ,’ कार्यक्रम संयोजक आभास भन्छन् । 'दुर्गा पहिलो पटक सन् २००८ मा पलेँटीमा गुन्जिएका थिए । लामो समयपछिको पुनरागमनले आफूहरू आनन्दित भएको उनी बताउँछन् ।००८मै पहिलो पटक गुन्जिएका बद्री पनि पहिले जस्तै, संगीतप्रेमीको माया पाउनेमा विश्वस्त छन् ।कार्यक्रम आगामी जुन २७ र २८मा हुनेछ ।"
"संगीत दिवसमा काठमाडौंमा थारू कलाकारको प्रस्तुति, झुमे दर्शक",काठमाडौँ — विश्व संगीत दिवसका अवसरमा काठमाडौंको कमलादीस्थित प्रज्ञा प्रतिष्ठानमा राष्ट्रिय थारू कलाकारहरूले मौलिक गीतसहित धमाकेदार प्रस्तुति दिएका छन् ।राष्ट्रिय थारू कलाकार मञ्चले आयोजना गरेको बृहत् राष्ट्रिय थारू सांस्कृतिक कार्यक्रममा उनीहरूले आ-आफ्नो ठाउँ विशेषका प्रस्तुति दिएका हुन् ।कार्यक्रमको उद्‌घाटन प्रमुख अतिथि नागरिक उन्मुक्ति पार्टीका संरक्षक एवं पूर्वसांसद रेशम चौधरीले गरेका थिए । चौधरीले पहिचानका लागि आफूले सांस्कृतिक क्रान्ति गर्दा जेलमा बस्नु परेको दाबी गरे । कार्यक्रममा चार जना अग्रज स्रष्टालाई सम्मान गरिएको थियो ।
‘हाम्रो सिनेमाको रोडम्याप बुझ्न पनि विश्व सिनेमा हेरौँ’,"काठमाडौँ — अभिनेता महेश त्रिपाठीका सङ्ख्यात्मक हिसाबमा फिचर फिल्म कम छन् । तर जति सिनेमामा उनले अभिनय गरेका छन्, त्यहाँ उनको चरित्रले पृथक् छाप भने जरुर छाडेका छन् । जस्तो कि पछिल्लो समय उनको महत्त्वपूर्ण भूमिका रहेका दुई फिल्म ‘फेरी रेशम फिलिली’ र ‘लाज् शरणम्’ ।फिल्मले समीक्षात्मक हिसाबमा मिश्रित प्रतिक्रिया पाए पनि महेशको अभिनयको तारिफ भने प्रशस्तै भए । महेशको मुख्य भूमिका रहेको फिल्म ‘हल्कारा’बाट त उनले अमेरिकाको प्रतिष्ठित ‘ह्युस्टन फिल्म फेस्टिभल’मा उत्कृष्ट अभिनेताको अवार्ड नै जिते । उनै महेशसँग ईकान्तिपुरको नियमित स्तम्भ पाँच प्रश्नका लागि गरिएको कुराकानीको सम्पादित अंश यहाँ प्रस्तुत गरिएको छ ।तपाईँलाई लामो समयसम्म प्रभाव पारेको फिल्म ?मलाई लामो समयसम्म प्रभाव पारेको इरानी फिल्म ‘द फादर’ हो । यो माजिद माजिदीले निर्देशन गर्नुभएको हो । यो फिल्म हेरिरहँदा सिनेमाले यस्तो कथा पनि भन्छ भन्ने लागिरह्यो । जुन दिन मैले यो फिल्म हेरेँ । त्यसपछि अन्य देशका फिल्महरू हेर्न पनि बाटो खुल्यो । मलाई यो सिनेमाले सिनेमालाई हेर्ने दृष्टिकोण फराकिलो पारिदियो ।तपाईँलाई मन परेका नेपाली फिल्म ?मलाई मन परेका नेपाली फिल्महरूमा नुमाफुङ, डाइङ क्यान्डल, साँघुरो, बुलबुल, ह्वाइट सन लगायत थुप्रै छन् । यसरी नाम लिइरहँदा कति राम्रा फिल्महरू छुट्छन् र अन्याय हुन्छ । नेपालमा उसै त राम्रा फिल्म थोरै छन् । तिनै राम्रा फिल्महरूको नाम छुट्यो भने नरमाइलो हुन्छ । त्यस कारण नेपालमा गन्न मिल्ने जति फिल्म छन् ती सबै प्रिय लाग्छन् ।मलाई मन पर्नेमध्ये सबैभन्दा फर्स्टमा पर्ने नुमाफुङ हो । किनकि यो फिल्म ५०को दशकमा सुटिङ भएको फिल्म हो । त्यति बेला नेपाली सिनेमाहरू एक किसिमका हुन्थे । तर यसले यति पृथक् कथा नेपाली फिल्म क्षेत्रमा पस्कियो । यो फिल्मले नेपाली फिल्मको परिभाषा बदल्यो । त्यस कारण सिनेमाको कथा यस्तो पनि हुनसक्छ भनेर मेरो मानसपटलमा गहिरो छाप छाडेको थियो ।क्रमशः नाम लिएका सिनेमाहरूले पनि नेपाली फिल्म क्षेत्रमा पृथक् इमेज बनाएका छन् । कथा भन्ने शैली, मेकरको अप्रोचले गर्दा पनि सिनेमाहरू मेरो मानसपटलमा अजम्बरी रहिरहेका छन् ।तपाईँलाई मन परेका विदेशी फिल्म ?मैले पहिलो विदेशी फिल्म हेरेको भनेको हलिउड फिल्म हो । अंग्रेजी फिल्महरूमा मलाई प्रभाव पार्ने सिनेमा भन्दा पनि कलाकार टम ह्याङ्क्स हो । त्यसपछि मैले जब बल्ल एक्स्प्लोर गर्न थालेँ त्यसपछि मार्लोन ब्रान्डो, अल पाचिनो लगायतका कलाकार हुन् । त्यसपछि मलाई इरानी फिल्महरू हो ।नेपाली फिल्मको सकारात्मक र सुधार गर्नुपर्ने पक्ष ?नेपाली सिनेमाले अहिले राम्रो गरिरहेको छ । यसरी हेर्ने हो भने सकारात्मक तरिकाले गइरहेको छ । हामीले हाम्रो सिनेमामा आफ्नै पहिचान बनाउनुपर्छ जस्तो लाग्छ । हाम्रो युनिक पहिचान सिनेमाको माध्यमबाट बनायौँ भने हाम्रो सिनेमा प्राविधिक रूपमा जति कमजोर भए पनि विश्वस्तरमा बलियो हुनसक्छ । जस्तो कि इरानी सिनेमाहरू नै हेरौँ । प्राविधिक रूपमा धेरै एक्स्प्लोर गरिएको हुन्न । तर त्यहाँका सिनेमालाई विश्वमै अप्रिसियट गरिएका हुन्छन् । हामी कोरियन ड्रामा धेरै हेर्छौँ । त्यो आफैँमा बलियो भएकाले हो । साउथ सिनेमा हेर्छौ । त्यसको आफ्नै पहिचान भएका कारण हो । हाम्रो सिनेमाको पनि आफ्नो पहिचान भइदिएदेखि गज्जब हुन्थ्यो ।नयाँ पुस्तालाई फिल्म र पुस्तक सिफारिस ?यो संसारलाई अवलोकन गर्न सहज बनाइदिने माध्यम भनेको पुस्तक हो । पुस्तकले हामीलाई विभिन्न ठाउँको जीवनसँग साक्षात्कार गराउँछ । एकदमै शक्तिशाली हतियार हो जस्तो लाग्छ पुस्तक । जस्तो पढ्नुस् तर पुस्तकचाहिँ पढ्नुस् भन्न चाहन्छु । मलाई पनि पढ्न रहन लाग्छ । अपकमिङ एक्टरहरूलाई पुस्तक पढ्न एकदम सिफारिस गर्छु । सिनेमाको कुरामा चाहिँ हामीले ग्लोबल सिनेमाहरू हेर्नुपर्छ । सिनेमा हेर्ने मात्र हैन त्यसको इतिहास पनि बुझ्नुपर्छ । सिनेमा कुन बाटोमा छ, जहाँका सिनेमाको पनि आफ्नो इतिहास छ । ती सिनेमाहरू कुन अवस्थाबाट यो अवस्थामा आएका रहेछन् त ? हाम्रो नेपाली सिनेमा पनि कुन बाटोबाट जाँदा कहाँ पुग्ला त भनेर रोडम्याप क्लियर हुनका लागि पनि ग्लोबल सिनेमा हेर्नुपर्छ ।"
सहकारीको बचतमाथि 'महाभोज',"काठमाडौँ — फिल्ममा जब पात्र प्रमुख समस्यामा पर्छन्, तब त्यसबाट उम्कन उसले अनेक उपाय खोज्छ । भेटिएको उपायतर्फ अगाडि बढ्दै जाँदा झनै समस्या थपिँदै जान्छ ।एकपछि अर्को थुप्रिँदै गएको समस्याको समाधानका विभिन्न बाटोहरु खोज्न सुरु गर्छ, पात्र । कथा वाचनको यही शैलीले दर्शकको ध्यान फिल्ममा तानिरहन्छ । पात्रले सामना गर्ने द्वन्द्वले कथा अगाडि बढाउँदै लैजान्छ । तर, जब पात्रले यस्ता समस्याबाट सहजै बाहिर निस्कन खोज्छ, तब कथाले बाटो बिराउँछ । अनि दर्शकको ध्यान अन्तै मोडिन्छ । दिनेश राउत निर्देशित 'महाभोज'मा भएको यही हो ।सहकारी पीडितको समस्यालाई केन्द्रमा राखिएको यो फिल्ममा पात्रले समस्या समाधानको सहज बाटो समाउँदा कथाको लय बिग्रिएको छ । जस्तै, मध्यान्तरअघिसम्म फिल्म यथार्थवादी शैलीमा अगाडि बढ्छ । तर, जब पात्रले समस्या समाधानको बाटो पहिल्याउन थाल्छ तब त्यहाँ कथाको तरङ्ग हराउँदै जान्छ । थपिने अन्य उपकथा पनि विश्वासिलो लाग्दैन ।पात्रलाई समस्याबाट बाहिर निकाल्न क्रान्तिलाई त्यसै जोडिदिएको छ । समस्याबाट उम्किन अचानक पात्रहरु क्रान्तिकारी बाटोमा लाग्छन्, जसलाई विश्वासिलो ढंगले स्थापना गरिएको छैन । सहकारी समस्यामा देखिएको समस्यालाई हल गर्न पात्रले समाएको यो क्रान्ति निकै अपत्यारिलो देखिन्छ । जस्तै नमुना श्री बहुउदेश्यीय सहकारी संस्थाका संचालक सुर्यप्रसाद कोइराला(आर्यन सिग्देल)ले त्यहीँको पैसा दुरुपयोग गर्दै चुनाव जित्छन्, गाउँपालिका अध्यक्ष बन्छन् ।सहकारीको नवनियुक्त अध्यक्ष चन्द्रकाजी(दयाहाङ)लाई तब मात्र यो सत्यले पोल्न थाल्छ, जब उनकै नामबाट सबै पैसा सहकारीबाट निकालिएको थाहा हुन्छ । विस्तारै गाउँलेलाई बचत रकमको आवश्यकता पर्न थाल्छ । यस्तैमा एकदिन विश्व(खगेन्द्र लामिछाने) पत्नी (अञ्जना बराइली)सँगै बचत रकम निकाल्न शहरबाट गाउँ पुग्छन् । त्यतिकैमा उनीहरुलाई थाहा हुन्छ, सहकारी रित्तो छ ।अध्यक्ष सुर्यप्रसादले सहकारीको सबै पैसा दुरुपयोग गरेका छन् । अब चन्द्रकाजी, विश्वले नमुना श्री बहुउदेश्यीय सहकारीका कारण आफूहरुले भोगेको समस्याको समाधान खोज्न थाल्छ । तर, पात्रले उक्त समस्याबाट निस्किन खासै संघर्ष गर्नै पर्दैन । प्रमुख पात्रले आफ्नो उदेश्य पूरा गर्न कुनै संघर्ष नै गर्नु परेन भने के हुन्छ ? त्यो पात्रप्रति समानूभुती र सहानूभुती हुन्न ।सहकारी समस्यालाई मूल विषय बनाउँदै यो मुद्दाको गहिराईलाई बहसमा ल्याउनु, 'महाभोज'ले चालेको बलियो कदम हो । व्यवसायिक फिल्म बनाइरहेका निर्देशक दिनेशको आँखा नेपाली समाजमा रहेका यस्ता समस्यामाथि पुग्नु सकरात्मक पाटो हो ।हजारौं बचतकर्ताले भोग्दै आएको यस किसिमको गम्भीर विषय मूलधारे फिल्ममार्फत उठाउनु फिल्मको सबल पाटो हो । खासमा मूलधारे फिल्ममा यस किसिमको मुद्दा कमै उठाइन्छ । यस्तो कथामा जोखिम मोल्ने थोरै हुन्छन् । तर, महाभोजले यो जोखिम उठाउँदै भूइँमान्छेको पीडालाई फिल्ममार्फत प्रस्तुत गर्नुका साथै सम्बन्धित निकायको ध्यान तान्ने कोसिस गरेको छ ।सहकारी वृत्तमा देखिएको यस्तो मुद्दामा फिल्म बनाइरहँदा निर्देशक राउतले कथालाई भूइँमान्छेको दृष्टिकोणमार्फत भनिदिएको भए, फिल्मले सिर्जना गर्ने बहसको स्वरुप बृहत्तर बन्ने थियो ।खासमा सहकारी समस्या यो फिल्मको केन्द्रिय मुद्दा हो । तर, यो विषय उठाउँदै गर्दा फिल्मले सत्ता र शक्तिमा हुनेहरुले गर्ने दमनलाई प्रस्तुत गरेको छ । मार्क्सवादी दृष्टिकोणले हेर्ने हो भने शक्तिमा भएकाले सँधै कमजोर वर्गलाई दबाउने गर्छ । यो फिल्ममा पनि सत्तामा भएका अध्यक्ष सुर्यप्रसादले चन्द्र मात्रै होइन, आफूभन्दा कमजोर गाउँलेमाथि दमन गरेको छ ।सूर्यप्रसाद विदेशबाट फर्किए, त्यताबाट ल्याएको पुँजीले सहकारी खोले । त्यही सहकारीमार्फत सुर्यले 'हुँदा खाने' वर्गमाथि शोषण गरेको देखाइएको छ । शक्ति र सत्ताको आडमा पुग्नेहरुले शक्तिहिन, आवाजविहिनलाई कसरी दबाउन खोज्छ ? फिल्मले व्यंग्य गर्छ ।गरिबको लासमाथि टेकेर कसरी नेपाली समाजमै पनि शक्तिशालीले गरिब, निमुखा जनतालाई पीडामा पारिदिएको छ भन्ने गजब्बको उदाहरण हो, सहकारी समस्या । पानीपुरी बेच्ने, फोहोर व्यवस्थापन गर्ने अनि सौचालय सफा गर्ने जस्ता काम गरेर गरिब सर्वसाधरणले सहकारीमा आफ्नो जीवनको सबै आयआर्जन राखे । उनीहरुले वास्तवमा आफ्नो जीवनभरको कमाई मात्रै होइन, जीवन नै सहकारीलाई दिए । तर, त्यही शक्तिमा भएका, सक्रिय राजनीतिमा भएका अनुहारहरुले नै उनीहरुका बचत अपचलन गरिदिए ।अर्बौं बचतमाथि मोज गरेका कति राजनीतिज्ञलाई कठघरामा उभ्याउन सकिरहेको छैन । कतिलाई प्रहरीले पक्राउ गर्न सकेको छैन । दैनिकी चलाउनकै लागि बचत रकम फिर्ता पाउने आशमा भएका बचतकर्ता न्यायको पर्खाईमा देखिन्छन् । उनीहरु आफूले बचत गरेको आफ्नै पैसाका लागि सडकमा छन्, आँशुको धारा बगाइरहेछन् । तर, शक्तिशालीले अझै पनि यो मुद्दालाई दबाउने कोसिस गरिरहेको छ ।बचत रकम हिनामिना गर्ने केही त पक्राउ पनि परे । तर, उनीहरु पक्रँदैमा के खाई नखाई बचत गरेका सर्वसाधरणले आफ्नो पैसा फिर्ता पाए त ? यहाँ शक्तिहिनले न्याय पाउने कसरी ? सहकारी बन्द भएदेखि ती सर्वसाधरण भोगेको मानशिक तनावको हिसाब खोइ ? ब्याजको त कुरा छाडौं, जम्मा गरेको रकम नै उनीहरुले कहिले पाउने ? ‍फिल्मले यस्ता महत्त्वपूर्ण प्रश्न उठाइदिएको छ ।महिला चरित्र चित्रणका सवालमा भने 'महाभोज' निकै कमजोर देखिन्छ । खासमा यो फिल्ममा अधिकांश महिला चर्को बोल्ने, उनीहरुको बोलीमा लगाम नभएको देखाइएको छ । जस्तै, अधिकांश दृश्यमा विश्वले पत्नीको मुखमा लगाम लगाउन खोज्दै, 'भोल्युम सानो' भनिरहन्छन् ।फिल्ममा उनकी पत्नी मात्रै होइन, अन्य महिलाका हकमा पनि यस्तै चित्रण देखिन्छ । हरेक पटक 'भोल्युम सानो' भन्ने संवादमार्फत दर्शक हसाइरहन खोज्दा, त्यसले महिला अनावश्यक विषयमा बोलिरहन्छन् भन्ने चित्रण गर्न खोजिएको छ । यी दृश्यमा उनीहरुले अभिव्यक्त गर्ने विचारमै पुरुष नियन्त्रण देखिन्छ । सहकारी समस्याजस्तो संवेदनशिल मुद्दा उठाइरहँदा महिलाका विषयमा पनि सजक भइदिएको भए 'महाभोज'को चरित्र चित्रण अझै मजबुत बन्ने थियो ।"
अब नेपालमा बज्ने भारतीय संगीतको रोयल्टी भारतीय कलाकारलाई दिनुपर्ने,"काठमाडौँ — नेपाल र भारतका संगीतकर्मीहरूबीच रोयल्टी संकलन तथा वितरणसम्बन्धी द्वीपक्षीय सम्झौता भएको छ । जापानको राजधानी टोकियोमा आयोजित एक कार्यक्रममा नेपाली संगीतकर्मीहरूको संस्था ‘पर्फर्मर्स सोसाइटी अफ नेपाल’ र भारतको ‘इन्डियन सिङ्गर्स एन्ड म्युजिसियन राइट्स एशोसिएसन’ बीच यो सम्झौता भएको हो ।सम्झौतापत्रमा पर्फर्मर्स सोसाइटी अफ नेपालका उपाध्यक्ष निर्णय एनएसके र इन्डियन सिङ्गर्स एन्ड म्युजिसियन राइट्स एशोसिएसनका संस्थापक सञ्जय टन्डनले हस्ताक्षर गरेका छन् । यससँगै अब नेपालमा भारतीय कलाकारका गीत-संगीत सार्वजनिक रूपमा (जस्तै- होटल, रेस्टुरेन्ट, टेलिभिजन, रेडियो, यातायात, पिकनिक स्थल लगायत) मा प्रयोग गर्दा भारतीय कलाकारलाई सो बापतको रोयल्टी नेपालले तिर्नुपर्नेछ । त्यस्तै, भारतमा नेपाली कलाकारहरूको संगीत बज्दा भारतले पनि नेपालीलाई रोयल्टी बुझाउनुपर्नेछ ।सो अवसरमा विश्वभरका कलाकारहरूको अधिकार व्यवस्थापन गर्ने संस्था ‘एससीएपीआर’का प्रबन्ध निर्देशक रेमी डेस्रोसिएर्ससँगै एसियाका विभिन्न देशका कलेक्टिभ म्यानेजमेन्ट अर्गनाइजेसन (सीएमओ) का प्रतिनिधि उपस्थित थिए । पर्फर्मर्स सोसाइटी अफ नेपालले यसअघि जापान, मलेसिया, थाईल्यान्ड र फिलिपिन्सका सीएमओहरूसँग पनि यस्तै प्रकृतिको द्विपक्षीय सम्झौता गरिसकेको जनाएको छ ।के हो सीएमओ ?कलेक्टिभ म्यानेजमेन्ट अर्गनाइजेसनले संगीतकर्मी, गीतकार, संगीत निर्माता, लेखकलगायत सर्जकहरूको अधिकार व्यवस्थापनको काम गर्छन् । कुनै पनि गीत-संगीत प्रयोगका लागि अनुमति (लाइसेन्स) दिने, रोयल्टी संकलन गर्ने र सम्बन्धित अधिकारवालालाई वितरण गर्ने जिम्मेवारी पनि सीएमओहरूको हो ।"
"शर्माको ‘झोले त तै‌, झोले त मैं’ गीत सार्वजनिक","काठमाडौँ — लोक तथा दोहोरी गायक पशुपति शर्माको ‘झोले त तै‌, झोले त मैं’ बोलको गीतले सार्वजनिक भएको छ ।मुलुकका प्रमुख राजनीतिक दल, शीर्ष नेताहरुलाई व्यंग्य गरिएको म्युजिक भिडियो 'पशुपति शर्मा' अफिसियल च्यानलबाट बिहीबार रिलिज गरिएको हो । गीतमा शर्माकै शब्द, स्वर, संगीत तथा अभिनय रहेको छ ।पछिल्लो समय सत्तारुढ एमालेका नेताहरुले 'म झोले हो' भन्ने अभियान चलाएका थिए । उक्त सन्दर्भपछि शर्माले नयाँ गीत तयार पारेका हुन् । समसामयिक विषयवस्तुमा गीतमार्फत तीखो व्यंग्य गर्न सिपालु शर्माले ‘सबै पार्टी सही, खराब त तैं, खराब त मैं’ लगायत शब्द समेटेका छन् ।उक्त गीतले सार्वजनिक भएको ७ घण्टाको अवधिमा १ लाख ३० हजारभन्दा बढी भ्यूज बटुलेको छ । करिब २ हजार जनाले कमेन्ट गरिसकेका छन् ।उनका 'लुट्न सके लुट कान्छा', 'तिम्रा नेता बिग्रिए जाग जनता', 'जनता नि चोर', जस्ता व्यंग्यात्मकसहित विभिन्न लोक तथा दोहोरी गीत लोकप्रिय छन् ।"
"त्यो श्यामश्वेत नारायणगढ, यो चकाचौंध भरतपुर","चितवन — भरतपुर नगरपञ्चायतको श्यामश्वेत दृश्यदेखि भरतपुर महानगरपालिकाको चकमक उज्यालोसम्मका सबै दृश्य सम्झनामा छन्, रामु परियारसँग ।२०२२ सालमा तनहुँको मनपाङबाट उनका बाबु निर्मल वैधकोटी (परियार) अवसरको खोजीमा यता आएका थिए । तत्कालीन नारायणगढ गाउँपञ्चायतमा कटुवाल बनेर उनले धेरैलाई धेरै खबर सुनाए । यिनै निर्मलका कान्छा छोरा रामु अहिले बदलिँदो सहरको साक्षी भएका छन् ।तत्कालीन नगरपञ्चायतले नै वृक्षारोपण गरेको नगर वनमा २०४७ सालमा वन हेरालुको जागिर खाएका थिए रामुले । तीन वर्षपछि उनले जागिर बदले । भरतपुर महानगरपालिका-३ को कार्यालय नारायणगढ बजारकै व्यस्त पुल्चोकदेखि लगभग डेढ किलो मिटर तल पश्चिममा छ । अहिले यही अफिसमा चार वर्षदेखि कार्यालय सहयोगीको भूमिकामा छन्, ५५ वर्षीय रामु । उनी घर आडैको वडा कार्यालयमा सरुवा भएर आउनुभन्दाअघि उनी भरतपुर नगर कार्यपालिका कार्यालयमा थिए ।उनी कार्यालयमा आएका पत्र दर्ता गर्छन्, चलानी नम्बर राख्छन्, फाँटबाट आउने निर्देशन पूरा गर्छन् । तर यही काम गर्दागर्दै उनले तीव्र गतिमा फेरिएको यो सहरको बदलिँदो आयामलाई नियालेका छन् । कुन चोक कसरी फेरियो, सहर कुन भागतिर कसरी फैलियो र कुन गुल्जार चोक हेर्दाहेर्दै सुनासान बन्न थाल्यो सबै हिसाब उनले राखेका छन् ।पुल्चोकको पश्चिम नदी किनारको बाटो छेवैमा छ शताब्दी पुग्न लागेको एउटा पुरानो चौतारो । यो चौतारोमा कुनै समय कति धेरै पैदलयात्रु र भरिया सुसाउँथे भन्ने सम्झनादेखि अहिलेको व्यस्त पुल्चोक वरपर कति घर थिए भन्नेसम्मका सम्झना उनीसँग छन् । ‘मैले जान्दासम्म पनि त्यहाँ जम्मा ६ घरहरु थिए । दुईवटा टायलले छाएका र अरु खरको छाना भएका,’ उनी पुराना दिन सम्झिन्छन् ।ती ६ मध्ये एउटा घर रामुको थियो । खरले छाएको अनि सालको फलेकले बारेको । २०२७ सालमा यही घरमा जन्मेमा रामुले यही चौतारो र नारायणी नदीको संगता बाल्यकाल बिताए । नारायणीको कञ्चन पानी गाग्रीमा उभाएर ल्याएर खाए । उनले सुनाए, ‘बर्खामा नदीकै पानी खान्थ्यौं । गाग्रीको मुखमा सुतीको कपडा राखेर धमिलो पानी छान्थ्यौं । छानेको पानीमा फिटकिरी राखेर शुद्ध पारिन्थ्यो ।’ तर पानी पिउने यही नारायणी नदी उनले हेर्दा हेर्दैअर्कै भयो । उनले सुनाए, ‘अहिले त बर्खाको भेलको धमिलो नारायणीको के कुरा हिउँदमा पनि पिउन योग्य पानी हुँदैन । अहिले त नारायणीको पानीमा मान्छेले हात खुट्टासमेत हम्मेसी धुँदैनन् ।’हिजोआज नारायणगढ यति व्यस्त र होहल्लाले भरिएको छ कि नजिकै बोलेको सुन्न पनि कानलाई चनाखो राख्नुपर्छ । रामुले आफ्ना बाबु कटुवाल हुँदाताकको समय सम्झिँदै भने, ‘बाले एक चोकमा उभिएर कराएको खबर चारैतिर सुनिन्थ्यो ।’ उनका बाले त्यतिबेला बेलचोक, सहिद चोक, लीला चोक, पुतली बजार, जहाँ अलिक झुरुप्प घर थिए त्यहाँ मात्रै बेस्सरी चिच्याउँथे । ‘अहिले त होहल्ला मात्रै छ,’ रामु भन्छन् ।नारायणीमा पुल नभएकाले ठूला डुंगाबाट ओहोरदोहोर गर्नुपर्थ्यो । रामु पनि ३०/३५ जना मान्छे बोक्ने त्यही डुंगाबाट चढेर कहिलेकाहीँ नारायणी तर्थे । वडाको कर्मचारी भएकाले बाबुले एकफेर डुंगाको कर उठाउने काम गरेको घुर्मैलो सम्झना पनि रामुसँग छ । उनका अनुसार त्यतिबेला तत्कालीन गाउँ पञ्चायतले एउटा डुंगाबाट २०/२५ पैसा कर उठाउँथ्यो ।२०४२ सालमा नारायणी नदीमा पुल बन्नुभन्दा अघि त्यसभन्दा एक किलोमिटर पूर्व लीला चोकमा चहलपहल हुन्थ्यो । यात्रुहरु लीला चोकबाटै डुंगा चढेर नदीपारि जानेआउने गर्थे । नारायणी नदीमा भैंसी आहाल बसाउन लगेको बेलाको एउटा सम्झना रामुको मनमा ताजै छ । तिथिमिती त उनको सम्झनामा छैन तर त्यस दिन उनले नदी किनारबाटै नारायणी नदीमा डुंगा ढलपल ढलपल गर्दै दुर्घटनामा परेको देखे । रामुका अनुसार त्यतिबेला नारायणी नदीमा पुल बन्न पिल्लर बनाउने काम भइरहेको थियो ।बन्दीपुर र अन्य पहाडी जिल्लाबाट बसाइँ सर्नेहरुका कारण यो सहरको रौनक फेरिन थालेको थियो । रामुले कसरी हेर्दाहेर्दै पुल्चोक बजार क्षेत्रमा परिणत भयो भनेर सुनाए । सुरुमा त ससाना घर मात्रै थिए । बन्दीपुरबाट आएका साहुहरुले इँटाको गारो भएको घर बनाएको उनले देखेका छन् । बजार बढ्दै जाँदा विस्तारै माटोको जडानले इँटाको गारो, काठका लामा र मोटा चौकस राखेर तला बनाइने ‘कडी पाते’ छत भएका घर बन्न थाले । उनले २०५० सालपछि मात्रै सहरमा कंक्रिटका घर थपिने क्रम बढ्न सुरु भएको र जग्गा किनबेच मौलाउन थालेको बताउँदै भने, ‘त्यसपछि त नारायणगढ छिटोछिटो फेरिन थाल्यो ।’४० को दशकसम्म मोटरगाडीभन्दा धेरै साइकल र मान्छेले नै पाइडल चलाएर मान्छे बोक्ने तीन पाङ्ग्रे रिक्साको ताँती देखिने सहरमा बिस्तारै साइकल र रिक्साको संख्या घट्दै गए । गाडी, अटो रिक्सा र मोटरसाइकलको संख्या थपिए । बदँलिदो यो दृश्यको साक्षी रामुले यहाँ अरु धेरै परिवर्तनलाई नजिकबाट देखेका छन् । जस्तो कि, कुनै समय ठेउवा भन्ने आकासे निलो रङका चरा उनी नारायणीका छेउछाउमा खुबै देख्थे । मकैबारीमा सुँगाको हुल देख्थे अनि लाटोकोसेरोको बथान देख्न कुनै साइत कुर्नु पर्दैनथ्यो । तर अहिले त यस्तो सम्झनाका कुरा पनि मान्छेलाई पत्याउन मुस्किल पर्छ । उनले भने, ‘यहाँ मान्छे त बढे तर चरा हराए ।’२०१३ सालमा बस्ती विकास कार्यक्रम सुरु भएपछि बदलिन थालेको नारायणगढ आसापसको क्षेत्र २०७४ पछि झनै तीव्र स्वरुपमा बदलिएको छ । स–साना बाटा फराकिला भएका छन् अनि कालोपत्रे सडक गाउँगाउँसम्मै फैलिएको छ ।तीव्र रुपमा सहरीकरण भएपछि नारायणगढ आसपासका खानेपानीका स्रोत सुक्दै गएको पनि उनले देखेका छन् । रामुका बाबुले २०४२ सालमा नारायणी छेवैको घरमा बसाइँ सरेपछि २४ फिट पाइप गाडेर धारा हालेका थिए । तर ६ वर्ष भयो त्यो धारा सुक्न थालेको । अहिले सरकारी धाराबाट पानी त आउँछ तर चरा हराएको, पानी सुक्न थालेको र नारायणी नदीको पानी मैलिन थालेको देख्दा उनको मनमा ख्याल आउँछ, यो विकास हो कि मान्छेको मनपरी ?बदलिएका धेरै कुराले उनको मन चस्स बनाउँछ । तर एउटा कुरामा भने उनी सन्तोकको अनुभव गर्छन् । जस्तो कि पहिले पहिले उनी प्रत्येक पाइलामा छुवाछुतको नमिठो अनुभव गर्थे । उनले सुनाए, ‘कसैको घर जाँदा हामीलाई जात मिलेर भनेर पिँढीमा उक्लन छेक बार लाउँथे । भाडा छोए पखाल्नुपर्ने, होटलमा चिया खाए पनि गिलास माझेर अलक्क सुक्ने गरेर राख्नुपर्ने ।’ तर भेदभावको यो चरम स्वरुपमा भने अहिले बदलिएको ठान्छन् उनी ।समयक्रममा नारायणगढले काँचुली फेर्‍यो । यहाँका मान्छे बदलिए । रामुकै जीवनमा पनि घामछाया चलि नै रह्यो । स्नातक उत्तीर्ण जेठो छोरा र १० कक्षा पढेका कान्छो छोरा नगर सेवाको जागिरमा प्रवेश गरेकामा रामुलाई सन्तोक छ । तर यो सहर जति छिटोछिटो बदलियो त्यही गतिमा आफ्नो जीवनका दुःख र संघर्ष बदलिन नसकेको चिन्ता भने उनीसँग छ । उनले कुराकानीको बिट मार्दै भने, ‘बजार त कहाँबाट कहाँ पुग्यो । तर हाम्रो हालत उही कान्लामुनिको भ्यागुतो कान्लैमुनि भनेझैं ताल छ ।’"
जहाँ चियासँगै कप पनि खान मिल्छ,"कास्की — ‘एउटा भेनिला, एउटा चक्लेट फ्लेबरको चिया बनाइदिनुस् न !’ एकातिर अर्डर लिनेबित्तिकै फेरि अर्को टेबलबाट यसरी बोलावट आइहाल्छ । गत जेठ १० यता पोखराको पृथ्वीनारायण क्याम्पस गेटको एउटा चिया पसल बिहानदेखि बेलुकासम्मै ग्राहकले भरिभराउ हुन्छ । चिया पिउन भीड हुनुको कारण हो – चिया पिउने कप । चिया पिएको कप खान मिल्ने भएकाले ‘चिया चपाउ’ले धेरैको ध्यान खिचेको छ ।कपजस्तै यो पसल सुरूवात र चर्चाको किस्सा पनि त्यति नै रोचक छन् । एउटा भिडियोकै कारण ‘चिया चपाउ’ले रातारात चर्चा कमायो । तर, यो नाफा आर्जनको उद्देश्यले खोलिएको चिया पसल होइन । पोखरा विश्वविद्यालय केन्द्रीय क्याम्पसमा उद्यमशीलतामा स्नातक अध्ययनरत मञ्जु तिवारी, स्तुति थापा, नम्रता पौडेल र यनिका भट्टराईले अनुसन्धानको प्रयोगात्मक गर्न यो पसल खोलेका हुन् । ‘पढाइकै सिलसिलामा हामीले चिया व्यवसायबारे ६ महिना लगाएर अध्ययन गरेका थियौं । त्यो अध्ययनअनुसार आठौं सेमेष्टरमा ६ महिना व्यवसाय गर्नुपर्ने हुन्छ,’ नम्रताले सुनाइन्, ‘६ महिनालाई गरेको काममा यस्तो भीडभाड होला भन्ने कल्पना नै थिएन ।’सातौं सेमेस्टरमा क्याम्पसमा नयाँ व्यवसायको बिजनेस प्लान बुझाउनुपर्ने थियो । त्यसमा दुई वटा विषयमा ध्यान दिन भनियो । पहिलो- वातावरणमैत्री व्यवसाय । दोस्रो- चल्तीको व्यवसायभन्दा फरक । यसपछि चार जनाको समूहले अध्ययनको विषय खोज्न थाल्यो ।काठमाडौंमा जस्तै पोखरामा पनि थरीथरी नाम दिएर चिया पसल खुल्न थालेका छन् । उनीहरूले पोखरामा चिया व्यापारको सम्भावना र समस्याबारे अनुसन्धान गर्ने निधो गरे । अरूले पनि बेचिरहेको चियालाई कसरी फरक बनाउने ? चार साथीले वातावरणमैत्री र नवीनतम योजना खोज्न घोत्लिए । ‘गुगलसँग चिया पसल गर्न इनोभेटिभ आइडिया माग्यौं । त्यहाँ इडिबल कप (खान मिल्ने कप) भेटियो,’ मञ्जुले भनिन् ।सातौं सेमेस्टरमा ६ महिना लगाएर चियामै अनुसन्धान सकियो । भारतबाट ‘इडिबल कप’ मगाएर प्राध्यापकलाई चिया पिलाए । अनुसन्धानपछि त्यतिबेला आधा काम सकियो । आठौं सेमेस्टर सुरू भयो । यसमा अघिल्लो सेमेस्टरकम गरेको अनुसन्धानअनुसार ६ महिना व्यवसाय गर्नुपर्थ्यो । अनुसन्धान मात्र गर्दा र व्यवसाय नै गर्दा हुने फरक विद्यार्थीलाई अनुभव गराउन प्रयोगात्मक गर्न भनियो ।सबैले घरमा सोधे । पढाइकै विषय भएकाले पसल खोल्न सबैले अनुमति पाए । मञ्जुलाई आमा-बुवाले सोधेका थिए- त्यत्रो एक सय डिग्री तातो हाल्दा नपग्लिएको कप पेटमा गएसी कसरी पग्लिन्छ ? उनले कप मकै, गहुँबाट बन्ने जानकारी गराइन् । चिया हालेपछि ‘इडिबल कप’को आयु आधा घण्टा हुन्छ । आधा घण्टासम्म चिया नपिए कप पग्लिन्छ ।चिया पसल त खोल्ने तर कहाँ ? ‘इडिबल कप’ मा ग्राहकको चासो र प्रतिक्रिया बुझ्नु थियो । ६ महिनाको व्यवसाय भएकाले धेरै ठाउँ पनि चाहिएको थिएन । सुरूमा पोखराको जिरो किलोमिटरमा ६ महिनालाई व्यवसाय गर्न सटर खोजे । त्यहाँ खोजेजस्तो ठाउँ पाइएन । यसपछि उनीहरू बगर पुगे जहाँ त्रिभुवन विश्वविद्यालयअन्तर्गत देशकै ठूलो आंगिक क्याम्पस पृथ्वीनारायण क्याम्पस छ । उनीहरूलाई लाग्यो- क्याम्पस पनि छ, मान्छेको चाप पनि छ, विद्यार्थीले गरेको भनेपछि विद्यार्थी पक्कै आउलान् ।तीन दिन लगाएर सटर खोजिरहँदा नाम जुराइसकेका थिए । चिया पिउने, कपलाई खान मिल्ने भएपछि हाँसो मजाकमै ‘चिया चपाउ’ नाम जुरेको थियो । यो नाम नै अहिले ग्राहकको धेरै चाप हुनुको कारण भएको मञ्जुले सुनाइन् । ‘चिया चपाउ नाम नै यूनिक भयो । अहिले कहाँ रहेछ ठाउँ भनेर कति धेरैको म्यासेज आइरहेको छ,’ उनले भनिन् । विद्यार्थीले खोलेको चिया पसल भएकैले धेरै विद्यार्थी नै ग्राहक बनेर चिया पिउन पुग्ने गरेका छन् ।‘चिया चपाउ’ खुल्दासम्म चार जनालाई अहिलेजस्तो भीड होला भन्ने कल्पना थिएन । त्यसैले उनीहरूले दुई वटामात्र टेबल, कुर्सी राखेर साँघुरो ठाउँ रोजेका थिए । जेठ १० मा चार जनाले सँगै सटर खोले । नरिवल फोडे । यसपछि पाठशालाको सिकाइलाई व्यावहारिक बनाउन ‘चिया चपाउ’ खुल्यो । त्यो दिन सबैले परिवारका सदस्यलाई बोलाएका थिए । सबैलाई चिया चखाए । ओपनिङ सकियो । राति सुत्नुअघि मञ्जुले मोबाइलमा दिउँसो खिचेका भिडियो हेर्न थालिन् । भिडियो जोडजाम गरेर टिकटक र इन्स्टाग्राममा पोस्ट्याइन् । क्याप्सन राखिन् – चिया चपाउन कहिले आउने ?बिहान उठेर इन्टरनेट खोल्ना साथ मोबाइलमा नोटिफिकेसन लगातार बजिरहृयो । टिकटकमा नसोचेको लाइक, कमेन्ट र भ्युज देख्दा मञ्जु अलमलमै परिन् । ‘यति धेरै नोटिफिकेसन आयो कि म आफैं कन्फ्युज भएँ । भिडियो त रातभरमै भाइरल भएछ । त्यो हेरेपछि कन्टेन्ट क्रिएटरहरू आफैं आउनुभयो,’ उनले सुनाइन् ।रातभरमै भिडियोमा १२ लाख भ्युज गएको थियो । हालसम्म उक्त भिडियो ४७ लाख पटक हेरिएको छ । भिडियो भाइरल हुँदाको दिन जेठ ११ मा खासै ग्राहक आएनन् । त्यसको भोलिपल्टदेखि चाप यस्तो हुन थाल्यो कि चार जनाले खाना खाने फुर्सद पनि पाउन छोडे । यसरी भीड हुनुको कारण चिया, कप र चियामा पाइने स्वाद हो । ‘चिया चपाउ’ मा इलाइँची, चक्लेट र भेनिला फ्लेबरको चिया पाइन्छ । चियाको कपमा पहिल्यै यो फ्लेबर मिसिएको हुन्छ । जब कपलाई खान थालिन्छ त्यसमा स्वाद भेटिन्छ । ‘गुलियो मन नपराउनेले इलाइँची खानुहुन्छ । नभए चक्लेट फ्लेबर धेरै जान्छ,’ नम्रताले भनिन्, ‘बुवाहरुले हामी सुगरको बिरामीलाई हुने सुगर फ्री पनि ल्याउनपर्‍यो भन्ने भएको छ । त्यसबारे सोच्नपर्ला ।’भेनिला फ्लेबर चियाको प्रति कप ६५, इलाइँची र चक्लेट फ्लेबरको समान ६०–६० रुपैयाँ मूल्य छ । चियामात्र बेचेर मासिक खर्च धान्न गाह्रो हुने अनुसन्धानले देखाएको थियो । त्यसैले उनीहरूले चाउचाउ, चटपट पनि बिक्री गर्छन् । तर, धेरैको रोजाइ चिया नै रहने गरेको छ । दैनिक कम्तीमा ५० देखि १ सय ३० वटासम्म समूह चिया पिउन ‘चिया चपाउ’ पुग्छन् । चिया राख्ने कप भारतबाट आयात गर्ने गरेको मञ्जुले बताइन् ।पोखरा विश्वविद्यालयले कोभिड–१९ पछि उद्यमशीलता विकासमा स्नातक पढाइ थालेको थियो । पहिलो ब्याचमा ३१ जना भर्ना थिए । आठौं सेमेस्टरमा आइपुग्दा २१ जना छन् । सुरूमा त अहिले ‘चिया चपाउ’ खोल्ने चारै जनालाई व्यर्थै पढिएछ भन्ने लागेको थियो । अहिले जब उद्यमशीलताबारे बुझे, आफैं उद्यमी बने यो विषय पढाइको महत्व बुझेका छन् । ‘सरसँग हजुरहरूले भनेर यो विषय पढ्यौं, अब काम पनि पाइँदैन भनेर रिसाउँथ्यौँ । पढ्ने र गर्ने त फरक हुन्छ । तर अहिले त ठिकै छ,’ नम्रताले सुनाइन् ।६ महिनापछि ‘चिया चपाउ’ के हुन्छ ? यो प्रश्नको जवाफ चारै जनासँग छैन । ६ महिना अध्ययनमै बिताउने र त्यसपछि मात्र निरन्तरता दिने–नदिनेबारे निर्णय गर्ने उनीहरूको योजना छ ।"
बदलिँदो धरानका साक्षी बनेका एक हकर,"धरान — साढे तीन दशकमा देशमा केके बदलियो ? केके बदलिएन ? यो प्रश्नको उत्तर अनेक तरिकाले दिन सक्छन्, धरानका ७५ वर्षीय कृष्णभक्त श्रेष्ठ । उनी कुनै दलका नेता होइनन्, कुनै अनुसन्धानकर्मी होइनन् तर पनि परिवर्तनका मसिना तिथिमिति र नेपाली समाजको बदलावका अनेक घटनाबारे जानकार छन् । नहुन् पनि किन, पछिल्ला ३६ वर्षयता उनी निरन्तर एउटै परिचयमा बाँचेका छन्, हकर ।धरानमा जन्मेर पनि कृष्णभक्तले लाहुरे हुने सपना देखेनन् । किनकि २००८ सालमा जन्मिएका उनी ६ महिनामै कोक्रोबाट लडेका थिए । त्यतिबेलै उनको खुट्टा भाँचिएको थियो । समयमै उपचार नभएकाले यही घटनापछि उनको दुवै खुट्टाको सन्तुलन गुम्यो । कृषक बाबुका छोरा कृष्णले १० कक्षाभन्दा माथि पढ्ने अवसर पनि पाएनन् । अपांगताकै कारण बाबुसँगै खेतीपातीमा पनि उनी रम्न सकेनन् । रेल्वे गाउँबाट धरान झरेर उनी हकर भए । त्यसयताको बदलिएको नेपालका हरेक खबरका उनी पाठक त भए नै, चोकचोक घुम्दै पत्रिका बेच्ने भएकाले बदलिँदो धरानको साक्षी पनि भए ।बोलीचालीमा उनले धरानको सबैभन्दा पुरानो हकरको परिचय पाएका छन् । तर यो पहिलोसँग उनको उनको लगाव भने छैन । बरु उनी हेर्दाहेर्दै पत्रिका कतिबेला आउँछ र देश दुनियाँको खबर थाहा पाइन्छ भनेर कुरिबस्ने धरानेहरु मोबाइलमा झुन्डिन थालेको दृश्यको साक्षी भए ।एक समय त यस्तो थियो, कृष्णलाई पत्रिका बेच्न भ्याइनभ्याइ थियो । धरानको पुरानो बजार, छाता चोक, रत्नरोड उतिबेलाका धरानका मुख्य बजार थिए । त्यहाँ थिए, मैनाली पुस्तक पसल र अन्य किताब पसलको लाइन । त्यहाँ एकबिहानै अखबार पढ्न आउनेको भिड लाग्थ्यो । अहिले धरानको चमकधमक भानुचोकको गतिबाट थाहा हुन्छ ।'तर त्यतिबेला त भानुचोक अहिलेजस्तो कहाँ हुनु,' उनले सुनाए, 'भानुचोक त्यतिबेला सुनसान थियो ।' २०४५ सालको विनाशकारी भूकम्पले धरानमा पुर्‍याएको क्षति र मृतकको सम्झनामा हङकङ र मकाउका आप्रवासी नेपालीले हङकङको घण्टाघरमा आधारित भएर करिब ५६ लाखमा खर्चेर २०४८ सालमा भानुचोकमा घण्टाघर ठड्याए । अनि त भानुचोक चम्किन थाल्यो । उनले सुनाए, 'कति छिटो समय बद्लिएजस्तो लाग्छ, पहिला सुनसान त्यो भानुचोकका गल्लीहरुमा अहिले भिडभाड छ ।'कृष्णलाई स्पष्ट सम्झना छ, माओवादी जनयुद्ध उत्कर्षमा पुगेका बेला र जनआन्दोलनताक अखबारको बिक्री उत्पात थियो । किनकि खबरका अरु माध्यम पनि थिएनन् । उनले सुनाए, 'आज के समाचार छ, कहाँ के भयो, हिरोहिरोइनले केके गर्दैछन्, कुन फिल्म लाग्दैछ, त्यसमा ककसले खेलेका छन् भन्नेसम्मका विषयमा मानिसमा कौतूहल थियो । त्यसलाई मेटाउने एउटै माध्यम पत्रिका थियो ।'सुरुमा ११ वडा मात्र रहेको धरानलाई २०३५ सालमा पूर्वतर्फ रहेको बाँझगरा गाँउ पञ्चायत र पश्चिमतर्फ रहेको घोपा गाउँ पञ्चायतको केही क्षेत्रलाई गाभेर क्षेत्र विस्तार गरी १९ वडामा विभाजन गरिएको थियो । २०७१ वैशाख २५ गतेको मन्त्रिपरिषद्को निर्णयअनुसार पाँचकन्या गाविसलाई पनि धरान नगरपालिकामा गाभेर २३ वडा कायम गरेकोसम्मका घटनाका साक्षी हुन् कृष्ण ।२०७१ मंसिर १६ मा भने विष्णुपादुका गाविसलाई पनि धरान नगरपालिकामा गाभेर २७ वडा कायम गरी धरान उपमहानगरपालिमा बढोत्तरी भयो । धरानलाई कृष्णले अखबारका समाचारमार्फत चिनेका छन् अनि पैदलै यसका चोकचोक घुमेर बुझेका छन् । उनले पूर्वी पहाडी जिल्ला जाने मुख्य रुटका रुपमा धरानको चहलपहल देखेका छन् अनि पहाडी क्षेत्रबाट कैयौं दिन पैदलै नुन किन्न आउनेहरुको दु:ख पनि । उपचारको खोजीमा धरान झरेकादेखि यहीँ बसेर भविष्य खोजिरहेकासम्म सबैसबैलाई देखेका छन् उनले । बदलिँदो धरानको साक्षी उनले सुनाए, 'हेर्दाहेर्दै धेरै कुरा बदलियो ।'माओवादी द्वन्द्वको उत्कर्षमा हकर काम गर्न पनि उनलाई आपत परेको थियो । उनले लुकीछिपी पत्रिका बेच्थे । त्यतिबेलाको समय सम्झिँदै उनले सुनाए, 'बाटो-बाटोमा माओवादीका मान्छेहरु भेटिनथ्यो । तिनीहरुले मलाई कमरेड-कमरेड भनेर बोलाउथे । जबकि म स्वतन्त्र थिएँ ।'हकर भएकैले उनी देश दुनियाँको खबर पाठकहरुले भन्दा छिटो पाउँथे । त्यही भएर कहाँ के हुँदै छ भन्नेदेखि ठूलासाना सबै नेता उनले सजिलै चिन्थे । जनआन्दोलनताक त उनलाई अखबार बेच्न भ्याइनभ्याइ हुन्थ्यो । अंगालोभरिको पत्रिका एकैछिनमा बेचेर सकिनथ्यो । स्थानीयदेखि राष्ट्रिय सबै पत्रपत्रिका बेच्दा उनी एक समय मासिक १५ हजार सजिलै कमाउँथे । उनले सुनाए, 'पत्रिकाको मूल्य ३ रुपैयाँ भएका बेला त्यति कमाइ सानो थिएन ।'इन्टरनेट घर-घरमा र मोबाइल हात-हातमा पुगेपछि पत्रिका पढ्नेहरु घटे । कृष्णको काम पनि घट्यो अनि कमाइ पनि । धरान-१६ स्थित पार्वती टोलमा ३५ सय कोठामा भाडा तिरेर बुढेसकालका दिन बिताइरहेका कृष्ण हिजोआज हरेक महिना बत्ती, पानी र बिजुली गरेर तिर्नुपर्ने झन्डै ५ हजार रुपैयाँ र अन्य खानपान खर्च कसरी जुटाउने भन्ने चिन्तामा हुन्छन् । बिहे गरेर घर गइसकेका ३ छोरीहरुले बेलाबखत उनलाई सम्झिन्छन् र दु:ख घटाइदिन्छन् । उनले भावुक हुँदै सुनाए, 'उतिबेला मैले जग्गा जमिन जोड्न पाइनँ, अलिकति सम्पत्ति जोडेको भए आफ्नै घर हुन्थ्यो होला । आज अर्काको घरमा भाडामा बस्नुपरेको छ ।'धरान खोलाका बगर र घना जंगलबाट सहरमा बद्लियो । अखबार पढ्नेहरु मोबाइलमा रत्तिने भए । तर कृष्णलाई आफ्नो जीवन झन्-झन् खराब हुँदै गएझैं लाग्छ । सबैथोक बदिलए पनि कृष्णको मेहनती स्वभाव बदलिएको छैन अनि उनको पेसा पनि ।पत्रिकादेखि डिजिटल युग आइपुग्यो तर कुष्णको जीवन भने कहिल्यै परिर्वतन भएन । झन् झन् बत्तर हुँदै गयो । सहर बद्लिएर नयाँ भए तर गरिबी र पुरानै रहनसहनले उनको जीवनमा केही नयाँ परिवर्तन ल्याएन । उनी अहिले पनि उस्तै छन् सरल, सादा र मेहनती ।पहिलेजस्तो उनलाई टोलटोलमा हिँडेर जानु पर्दैन । धरानमा गाडी नपुग्ने ठाउँ नै कहाँ छ र ? उनले सुनाए, 'पहिला कहाँ यस्तो सुविधा थियो र ! गाडी नै नदेखेको मैले अहिले बाटो-बाटोमा सवारी साधनको चाप देख्छु । पहिले र अहिलेको धरानमा आकाश पातलको फरक छ नि ।'कृष्णले मेहनती, सरल र असल मानिसको परिचय बनाएका छन् । भन्छन्, 'म एउटा पत्रिका बेच्ने साधारण मान्छे मात्र भएँ तर मेरो जीवनको कथा र अस्तित्व त धरानले लेखिदिएको जस्तो लाग्छ ।'"
हात्ती-पीडाले अनिदो छ बाहुनडाँगी,"झापा — गत मंगलबार बिहान । रातको २ बजेको हुँदो हो । मेचीनगर–४ बाहुनडाँगीस्थित शान्ति टोलमा जंगली हात्तीको एउटा बथान पस्यो । बिहानीको समय भएकाले टोलका सबै निद्रामा थिए सायद, अधिकांशले थाहा पाएनन् । २० वटाको संख्यामा गाउँ पसेका हात्तीले करिब आधा दर्जन परिवारको भाँच्न तयार भइसकको मकै खाइदिए । मकैका बोटहरु पेलेर सोत्तर बनाए । मकैबाली हेर्नुहुने रहेन, न बोटमा रहृयो भाँच्न लायक मकै नै ।शान्ति टोलकी ३८ वर्षीया सीता सुनारले करिब १० कट्ठा जमिनमा अँधिया मकै खेती गर्दै आएकी थिइन् । यसपटक मकै राम्रै फलेको थियो । ‘मकै राम्रो फल्छ भनेर चार सय रुपैयाँ किलो पर्ने बिउ ल्याएर रोपेका थियौं,’ सुपारीको बिरुवामा मल लगाउँदै गर्दा भेटिएकी उनले सुनाइन्, ‘तर, भाँच्न तयार भएको सबै मकै हात्तीले खाएर सखाप बनाइदियो । हात्तीको बथानले कुल्चिएका कारण घाँस पनि वस्तुलाई खुवाउन मिल्ने रहेन ।’त्यस रात आएको हात्तीको बथानले सीताको मात्रै मकै सखाप पारेन । शान्ति टोलकै चतुरमान सुनार, सूर्यबहादुर सुनार, जीवन पाण्डे लगायतको पनि भाँच्न तयार मकै उजाड बनाइदियो । सीताले मकैबाली लगाएको जमिन उनको आफ्नो होइन । जग्गाधनी भारतमा छन्, उनले अँधिया खेती गरेकी हुन् ।सीतालाई जंगली हात्तीले बाली क्षति गरेपछि राहत पाइन्छ भन्ने थाहा पनि छ । तर, राहतका लागि निवेदन दिँदा जमिनको धनीपुर्जा, नागरिकतालगायत कागजात चाहिन्छ । नागरिकता त उनीसँग छ तर, धनीपुर्जा कसरी हुनु, किनकि जग्गाधनी यहाँ छैनन् । 'राहत पाउन पनि ६ महिनाभन्दा धेरै समय लाग्छ,’ उनी भन्छिन्, ‘कसले त्यत्रो लेठो गरोस्, त्यसैले राहतका लागि निवेदन दिइनँ ।’त्यस रात जंगली हात्तीले सीताको एक पटकको बाली मात्रै खाइदिएन । उनको वर्षभरिको मेहनत, सालभरि खाने अन्न र परिवारको रोजीरोटी पनि खाइदियो । त्यसो त बाहुनडाँगीका लागि जंगली हात्तीको यो समस्या नौलो भने होइन । बाहुनडाँगी र जंगली हात्ती एक अर्काका पर्यायवाचीजस्तै छन् । तर, पछिल्लो समय यहाँका स्थानीयले भोगिरहेको समस्या भने फरक छ ।बाहुनडाँगीमा आजकाल पहिलाजस्तो एउटा, दुइटा मात्रै हात्ती आउँदैनन् । ५०–६० वटाको बथान नै आइपुग्छ । पहिला रैथाने हात्ती आउँथे, आजकल छावासहितका हात्ती पनि आउँछन् । बथान जहाँ पस्यो, त्यहाँको बाली नै सखाप हुन्छ । उठाउनलाई किसानको खेतमा केही बाँकी रहँदैन ।मंगलबार बिहानको राति शान्ति टोल पसेको हात्तीको बथानले यहाँ मात्रै करिब ४० मन मकै खाइदियो, मकैका बोट पनि सोत्तर बनाइदियो । टोलवासीसँग हात्ती धपाउने प्रयास गर्नुबाहेक अन्य विकल्प केही थिएन । हात्ती अघायो, बाटो लाग्यो । बिहान खेतमा हेर्दा न मकैका घोगा थिए, न खुवाउन मिल्ने घाँस नै ।यसैगरी शुक्रबार बिहानको राति करिब ४५ वटाको संख्यामा जंगली हात्ती मेची तरेर बाहुनडाँगी प्रवेश गरे । मेची बगरमा नेपाल प्रहरी, सशस्त्र प्रहरी लगायतका सुरक्षाकर्मी तैनाथ रहेर नेपाल प्रवेश गर्ने हात्तीलाई भारततर्फ नै धपाउने प्रयास गरे पनि पछिल्लो समय त्यो प्रयास सफल हुन सकिरहेको छैन । शुक्रबार बिहान पनि त्यही भयो ।हात्तीको हुल रातको एक बजेतिर बाहुनडाँगीका युवराज पोखरेलको सुपारी बगानमा पस्यो । एक बिघा जमिनमा करिब ६ सय बोट सुपारी लगाइएको बगानमा हात्तीको बथान पसेको थियो । बथानले फुल्दै गरेका चार सयभन्दा बढी सुपारीको बोट भाँचिदियो, फेरि नजाग्ने गरी ।‘सवा एक बजेतिर सुपारी बगानमा पसेको हात्तीको बथान बिहान करिब ३ बजेतिर मात्रै निस्कियो । तल्लोपट्टि मकैबाली थियो, मान्छेले छेकेर जान दिएनन् । पूर्वपट्टि प्रहरी चौकी छ, त्यहाँबाट साइरन बजाइदिए । उत्तरपट्टि पनि मान्छेले छेके । हात्ती जाने ठाउँ भएन,’ भाँचिएका सुपारीका बोट देखाउँदै युवराजका भाइ दिव्यराज पोखरेलले भने, ‘चारैतिरबाट छेकेपछि हात्ती सुपारी बगानमै घण्टौंसम्म रहृयो । सयौं सुपारीको बोट भाँचिदियो ।’मेची तरेर बाहुनडाँगी आइपुगेको हात्तीको बथानले अन्नबाली मात्रै खाँदैन । कहिले घर नै भत्काइदिन्छ, सुपारीका बोट भाँचिदिन्छ । बच्चासहित आएको हात्तीको बथानले अनेक बिगार गर्छन् । तर, बाहुनडाँगीवासीसँग साइरन बजाउने, हात्ती धपाउनेलगायतका प्रयास गर्नेबाहेक विकल्पै हुँदैन । बिहान हुन्छ, हात्तीको बथान मेची तर्छ । तर, फेरि अर्को दिन उस्तै !जंगली हात्तीले दिएको दु:खबाट बच्न बाहुनडाँगीवासीले के प्रयास गरेनन् ? माहुरी पाल्दा हात्ती गाउँसम्म आउँदैन भन्ने ठानेर माहुरीको घार घरघरमै राखियो । खेतबाली वरिपरि डोरी टाँगेर डोरीमा खुर्सानीको धुलो दलियो । यसो गर्दा हात्ती खेतबालीमा पस्दैन भन्ने थियो । हात्तीबारको रुख लगाउँदा खेतबालीमा हात्ती नपस्ला भनेर सयौंका संख्यामा हात्तीबारको रुख पनि लगाइयो । यही बाहुनडाँगी हो, जहाँ हात्तीको क्षतिबाट जोगिन सुरुङ खन्नेसम्मका कार्य भए । तर, यी कुनै प्रयास सफल भएनन् ।अन्ततः दशकौं भयो बाहुनडाँगीले हात्तीको त्रासबाबाट छुटकारा पाउन सकेको छैन । बरु यहाँ त झन्‌झन् पीडा थपिँदै छ । बाहुनडाँगीमा हात्तीले पुर्‍याएको क्षतिबारे वर्षौंदेखि जानकार स्थानीय नीलकण्ठ तिवारी भारतबाट आउने हात्ती रोक्ने एउटै उपाय सफल भएको बताउँछन् । त्यो हो सीमामा लगाइएको सोलार फेन्सिङ । ‘सोलार फेन्सिङ लगाएको वर्ष त ९८ प्रतिशत नै कम भएको थियो हात्ती आतंक । मेची तरेर हात्ती आउँदैनथे । यहीँका रैथाने हात्तीले बिगार गर्थे,’ उनी भन्छन्, ‘तर, समयक्रममा सोलार फेन्सिङ बिग्रँदै गयो । मर्मतसम्भारतर्फ खासै कसैको चासो गएन ।’उनका अनुसार अहिले सोलार फेन्सिङका अधिकांश संरचना बिग्रिएका छन् । कतिपय सामान हराएका छन् । यसलाई आवश्यक मर्मत गर्दै चुस्तदुरुस्त बनाउने हो भने हात्तीको क्षतिबाट बच्न सकिने उनी बताउँछन् । ‘नगर, प्रदेश, केन्द्रलगायत वन्यजन्तुका क्षेत्रमा काम गर्ने निकायले यसतर्फ गम्भीरतापूर्वक चासो देखाउनुपर्छ । नगरमा त यस विषयमा छलफल पनि भइरहेको छ । समयमा ध्यानाकर्षण भएर सोलार फेन्सिङलाई चुस्तदुरुस्त राख्ने हो भने हात्ती आतंक कम हुने थियो,’ उनी भन्छन् ।हात्तीको बथान मेची तरेर आउन थालेपछि बाहुनडाँगीवासी चैनले निदाउन नसकेको धेरै भइसक्यो । उनीहरुको एउटै माग छ । त्यो हो, भारतबाट आउने जंगली हात्तीलाई रोकियोस् ।सोमबार दिउँसो (आज) पनि पनि मेचीनगर–२ मा जंगली हात्तीको बथान नै पसेको छ । जसका कारण यहाँका स्थानीय नागरिक त्रसित छन् । बिहानदेखि नै मेचीनगर–२ स्थित मगर डाँडामा भने २० वटाभन्दा बढी जंगली हात्ती डुलिरहेका छन् । उक्त हात्ती चिया बगान, बाँसघारी लगायतका स्थानमा छलिँदै भौंतारिरहेको स्थानीय प्रबिन चापागाईले जानकारी दिए ।मेचीनगर नगरपालिकाका प्रमुख प्रशासकीय अधिकृत अग्निप्रसाद अधिकारी समस्या न्यूनीकरणका लागि नगरमा पटकपटक छलफल चलिरहेको बताउँछन् । उनका अनुसार नगरमा मात्रै नभएर जिल्ला प्रशासन कार्यालय, सुरक्षा संयन्त्र लगायतको उपस्थितिमा समेत हात्तीको क्षति न्यूनीकरणबारे बृहत् छलफल चलाउने तयारी भइरहेको छ ।छलफलले मात्रै त हात्तीले दिएको दु:ख कम नहोला ! जीर्ण बन्दै गएको सोलार फेन्सिङको मर्मतका लागि चाहिँ नगरको योजना के छ ? भन्ने प्रश्नमा उनी भन्छन्, ‘यदि उपल्लो कुनै पनि निकायबाट सोलार फेन्सिङका लागि पहल नभए, रकमको स्रोत सुनिश्चित नभए के गर्ने भन्नेबारे समेत नगरमा छलफल चलिरहेको छ । नगरले मर्मतका लागि आवश्यक केही बजेट छुट्याउँछ ।’डिभिजन वन कार्यालय झापाका प्रमुख भरतबाबु श्रेष्ठ चालु आर्थिक वर्षमा ९ लाख ५६ हजार बजेट विनियोजन भएर सोलार फेन्सिङ मर्मतको काम भइरहेको बताउँछन् । ‘यहाँ यदि हात्ती र तारबार मात्रै थियो भने समस्या थिएन । तर, यहाँ त हात्ती छेक्न लगाइएको तार नै चुँडाएर नदीजन्य सामग्री ओसारपसार गर्ने बाटो बनाइएको छ । सीमा वारपार गर्ने मान्छेले पनि तार चुँडाइदिन्छन् । यस प्रकारका समस्या पनि छन् सीमामा,’ उनी भन्छन्, ‘यद्यपि हात्तीका बथान रोक्नका लागि सोलार फेन्सिङ नै उपयुक्त लागेर मर्मतको काम भइरहेको छ ।’"
'परालको आगो'का चामे : 'दार्जिलिङ त टाढा भइसक्यो',"सिलिगुडी — दार्जिलिङको शान्त, हरियाली चियाबारीको बस्ती दबाइपानीको भोटे टोलमा सन् १९३८ मा जन्मिएका थिए, टंक शर्मा । त्यो बेलासम्म भारत ब्रिटिस उपनिवेशको चंगुलबाट मुक्त भइसकेको थिएन । देश स्वतन्त्र नभइसकेको समय थियो । तर, त्यो पहाडी भेगका एक बालकको मनमा सिर्जनाप्रतिको मोह र हुटहुटी बिस्तारै अँकुरित हुँदै थियो ।सन् १९५१ बाटै उनले नाटक खेल्न थालेका थिए । जतिबेला उनी मामा घर मङपुमा बस्थे । त्यहीँबाट उनको रंगमञ्चप्रतिको मोह झाँगिँदै गयो । १० वर्षको उमेरमै ‘कृष्ण–सुदामा’ नाटकमा सुदामाको छोराको भूमिका पाए । त्यो नाटकमा उनले बोलेको ‘बाबा, भोक लाग्यो’ भन्ने संवाद आज पनि उनले भुल्न सकेका छैनन् ।त्यसपछि ‘दुई घरको दीपक’ मा काम गरे । बालककालमै अरुणा लामाका काका रंगकर्मी सीबी लामाको सान्निध्य पाए । लामाले ऊ बेलै बंगाली लेखक शरदचन्द्र चट्टोपाध्यायको बांग्ला भाषाको कृति ‘रामेर सुमती’ मा आधारित ‘सुमती’ नाटक निर्देशन र अभिनय गरेका थिए । ‘नाटकसँगको गहिरो सम्बन्ध त्यहीँबाट बन्यो,’ हालैको एक दिन सिलिगुडी नजिकको नेपालीभाषी बहुल सालाबरीमा भेटिएका शर्माले सुनाए,‘राम्रो नाटक खेल्ने मौका पाएँ भने त अझै गर्छु भन्ने जोस छ ।’मङ्पुबाट उनी दार्जिलिङ पुगे थप अध्ययनका लागि । टर्नबुल हाइस्कुलमा पढाइ सुरु भएपछि केही समय अभिनय रोकियो । तर, रंगमञ्चप्रतिका प्रेमबाट उनी विमुख हुन सकेनन् ।कसोकसो उनी पुनः नाटकमा जोडिन पुगे । सन् १९५६ मा गोर्खा दुःख निवारक सम्मेलन (जीडीएनएस) मा नाटक ‘भरत निवास’ को रिहर्सल चलिरहेको थियो । उनका सानाबाले त्यहीँ पुर्‍याइदिएका थिए । अभिनयको पहिलो संवाद थियो, ‘होसियार ! दरबारमा महाराजको सवारी हुँदै छ ।’ संवाद थोरै थियो, तर त्यो सुरुवात थियो ।खासमा उनलाई ढोकेको रुपमा मात्रै नाटकमा राखिएको थियो । त्यो भूमिकामा उनको संवाद थिएन । तर, उनकै नाम थर भएका हुम्मे भूमिकाका पात्रले त्यो संवाद फड्कारेर उच्चारण गर्न नजान्दा उनले मौका पाएका थिए ।पछि उनको रिहर्सल समयमा भूमिका बढुवा भएको भए लक्ष्मणमा पुगेर टुंगियो । ढोकेको भूमिकामा नाटकमा छिरेका उनी लक्ष्मण भएर दर्शकमा माझ देखिए ।त्यहीँबाट दार्जिलिङको रंगमञ्चमा उनको अभिनय स्थापित हुन थाल्यो ।०००प्रताप सुब्बा, हृदयनाथ लामा र रतन मोतेको टोलीले दार्जिलिङमै पहिलोपटक एकांकी नाटक प्रतियोगिता घोषणा गर्‍यो । तर, टंक शर्माहरुको टोलीमा उक्त प्रतियोगितामा सहभागिता जनाउनु हुन्न भन्ने मत बलियो थियो । अगुवा नाटककार केबी मोक्तानको भने फरक मत थियो । उनी प्रतिस्पर्धामा भाग लिनु पर्छ भन्ने पक्षमा थिए उनी ।लामो गलफतीपछि टोलीले अप्रतियोगी नाटकमा देखाउने निर्णयमा पुग्यो । अन्ततः आयोजकको आग्रहमा कमेडी नाटक तयार भयो । फरक शैली र संवादको नाटकलाई दर्शकले निक्कै मन पराए ।त्यो नाटकपछि निर्देशक प्रताप सुब्बाको नजरमा परे शर्मा ।सुब्बाले त्यो दिन उनलाई भनेका थिए, ‘एक दिन फिचर फिल्म बनाउँछु, ‘परालको आगो’ । तपाईंलाई चामेको भूमिका दिन्छु ।’ त्यो सुनेर शर्मा मक्ख परे ।‘परालको आगो’ निर्माणको समय आयो । चामेको भूमिकामा शर्मा निश्चित भए । त्यतिबेला उनी तीन छोराछोरीका पिता भइसकेका थिए । उमेर पनि ४२ वर्ष हाराहारी थियो । दार्जिलिङको जिल्ला प्रशासन कार्यालयमा जागिरे थिए । परालको आगो निर्माणताका उनी खरसाङको सबडिभिजन कार्यालय सरुवा भएका थिए । सन् १९७५ बाट निर्माण सुरु भई १९७८ मा परालको आगो रिलिज भयो ।परालको आगो नेपाली साहित्यकार गुरुप्रसाद मैनालीको चर्चित कथा हो । दाम्पत्य जीवनका अस्थायी झगडालाई परालको आगो भन्ने अभिव्यक्तिले चामे र गौंथलीको मनोविज्ञानलाई गहिरो रूपमा उजागर गर्छ । त्यही कथालाई प्रताप सुब्बाले पर्दामा उतारे, जसमा चामेको जीवन्त अभिनय टंक शर्माले गरे ।परालको आगो रिलिजपछि दार्जिलिङमा शर्माको चर्चा बढ्यो ।शर्माका बारे तुलसी घिमिरेले थाहा पाए । जतिबेला उनी बम्बईमा फिल्मी संघर्षमा थिए । उनी ‘बाँसुरी’ नामको सिनेमा बनाउने योजनामा थिए । शर्मालाई पनि एउटा भूमिका दिने उनको मनसाय थियो । सोहीअनुसार अवकाश प्राप्त सैनिक (भर्तीवाल) को भूमिका उनले पाउने भए । त्यो फिल्म घिमिरेकै घरगाउँ कालेबुङ र बम्बईमा आधाआधा सुटिङ भएको थियो । भूमिकाका लागि शर्माले एक भर्तीवालको पोसाक सापटी मागेर बम्बई लागे । ‘भूमिका त पाएँ तर न त पारिश्रमिक, न सुविधा,’ शर्मा सम्झिन्छन्, ‘दुईपल्ट बम्बई गएँ ४२ दिनसम्म बिताएँ । फर्किँदा त टिकटसम्म आफैं खोज्नुपर्‍यो ।’तर, त्यो दुःखले उनलाई सिकायो ।पारिश्रमिक नपाए पनि कलाकारका रूपमा थप परिचय बन्यो । ‘पहिलो ब्ल्याक एन्ड ह्वाइटमा खेलेको थिएँ, पछि रंगीनमा देखिएँ,’ उनले हाँस्दै सुनाए ।सन् १९८१ मा ‘बाँसुरी’ रिलिज भयो । त्यो बेला उनी ५० हाराहारी उमेरका भइसकेका थिए । त्यसपछि भने उनलाई कुनै फिल्मको अफर आएन । जीवन फेरि जागिरतिर फर्कियो । अभिनय बिस्तारै छाड्दै गए । तर, नाटकप्रतिको भोक भने अहिले पनि उस्तै छ ।१९९७ मा अवकाश पाएपछि उनी सामाजिक काममा सक्रिय भए । आज पनि सालबारीतिरै भेटिन्छन्, कमेज सुरुवाल र भादगाउँले टोलीमा । ‘दार्जिलिङ त टाढा भइसक्यो’, उनी भन्छन्, ‘दार्जिलिङसँग मेरो सेन्टिमेन्टल रिलेसन मात्रै बाँकी छ ।’"
एउटा साइकल मिस्त्रीले नियालेको सहर,"झापा — ‘दाइ साइकलको चेन खुकुलो भएछ, खुस्किरहन्छ । बनाइदिनु न !’ मध्यान्हको सन्नाटालाई चिर्दै एउटा आवाज आयो। साइकल बनाउने दाइले आवाज सुने, र ‘हुन्छ’ को भावमा टाउको हल्लाए। अनि हातमा साइकल बनाउने रेन्च लगायतका समान लिएर साइकलतर्फ अघि बढे। खुकुलो भएको चेन कसिदिए। एकैछिनमा चेन कसियो, साइकल मर्मत भयो।दाइले २० रुपैयाँ पैसा साइकल मर्मतबापत लिए र खल्तीमा हाले। अनि मुस्कुराउँदै पुनः आफ्नै पसलतर्फ फर्किए। र सुनाए ‘के गर्नु आफ्नो त काम नै यही हो। जानेको काम गर्नैपर्‍यो, नत्र त कसरी घर चलाउनु ?’तीन दशक भयो । कुलबहादुर राजवंशीको साइकल मर्मतको यो अभिछिन्न यात्रा निरन्तर चलिरहेको छ, यसै गरी निरन्तर । एउटा प्रमुख व्यापारिक सहर बन्ने दौडमा दौडिरहेको सहर इँटाभट्टा चोक दक्षिणमा उनको साइकल मर्मत केन्द्र छ । एउटा सटर भाडामा लिएका छन् उनले । सटरभित्र साइकल बनाउने सामानहरू छन् । सटर बाहिर मर्मतका लागि आइपुगेका साइकलहरू । जसलाई उनी मर्मत गरेर दैनिकी चलाइरहेका छन् ।२०३२ सालमा उनी झापा मेचीनगरको एक सामान्य राजवंशी परिवारमा जन्मिए । खेती किसानी गरेर जीवन चलाइरहेको परिवारमा जन्मिएका उनले घरको कामसँगै पढाइलाई पनि निरन्तरता दिए । ‘खेती किसानी गरेर चलेको थियो हाम्रो परिवार । त्यस बेला पढ्नुपर्छ, पढ्यो भने सुख पाइन्छ भनेर अग्रजहरूले भन्नुहुन्थ्यो,’ साइकल बनाउँदै गर्दा आफ्नै पसलमा भेटिएका उनले विगतलाई सम्झिए, ‘म पनि स्कुल जान थालो । पढाइलाई आफूसँगै अघि बढाएँ ।’उनी पढ्दै खेरिको कुरा हो । घरपरिवार चलाउन कि जंगलबाट दाउरा खोजेर ल्याएर बेच्नुपर्ने बाध्यता थियो । कि धान किनेर चिउरा कुटाएर बेच्नुपर्ने बाध्यता । तर, परिवारसँगै समाजलाई नजिकबाट नियालिरहेका उनले यो सबै बुझेका थिए । पढाइ र जीवनका अनुभवहरूलाई सँगाल्दै उनी अघि बढिरहे ।उनले २०५१ सालमा स्थानीय आदर्श माध्यमिक विद्यालयबाट एसएलसी दिए । ‘तर, पढेर मात्रै हुँदैन जिन्दगी बिताउन हातमा सीप पनि हुनुपर्छ भन्ने लाग्यो, त्यस बेलै । सीप भयो भने पैसा कमाउन सकिन्छ । पैसा कमाउन सकियो भने सजिलै गरी खाइन्छ भनेर बुबाले भन्नुभएको थियो,’ उनले सुनाए ।जीवन चलाउन हातमा सीप हुनुपर्छ भन्ने हुटहुटी थियो उनमा । र, त एसएलसी दिएको केही दिनमै उनी साइकल बनाउने काम सिक्न भारतको सीमावर्ती बजार नक्सलतर्फ सोझिए । त्यस बेला पूर्वपश्चिम राजमार्ग बनिसकेको थियो । तर, अहिलेको जस्तो ठुलो थिएन । राजमार्गमा फाट्टफुट्ट मात्रै बस र ट्रकहरू देखिन्थे । अहिलेजस्तो कमिलासरि थिएनन् । टाढाको यात्रा होस या नजिकै कतै काम गर्न जाँदा नै होस । मान्छेको प्रमुख साधनको रूपमा साइकल थियो ।राजमार्गमा धेरै साइकल नै हुइँकिन्थे । हुलाकीले चिठ्ठी ल्याउँदा होस् या कार्यालयका हाकिमहरू हुन् । ओहोरदोहोरको माध्यम साइकल नै थियो । कानै बिझाउने गरीका बसका कर्कश हर्न भन्दा साइकलको टिङटिङ घण्टी नै धेरै गुन्जिन्थ्यो राजमार्गहरूमा ।मोटरसाइकल देख्न मुस्किल पर्थ्यो । कहिलेकाहीँ दखिादा मान्छेहरूको लस्कर नै लाग्थ्यो, मोटरसाइकल हेर्नलाई । आज जसरी मान्छेको हात हातमा मोटरसाइकल छ, त्यस बेला त्यसै गरी हात हातमा थियो साइकल । सहर होस या गाउँ साइकलको एकछत्र राज थियो । त्यही एकछत्र राज देखेर त साइकल मर्मत गर्ने सीपमा भविष्य देखे कुलबहादुरहरूले । उनीहरूलाई लाग्यो, साइकल बनाउन सिक्यो भने जीवन कटाउन सकिन्छ ।एसएलसी पछि साइकल मर्मतको काम सिक्न नक्सल हुइँकिएका उनी ९ महिना नक्सलमै बसे । अहोरात्र खटिरहे, साइकल मर्मत सिक्न मै ध्यान लगाए । जब साइकल बनाउन जान्ने भए । उनी आफ्नै गाउँ फर्किए । अनि २०५२ सालको अन्तिमतिर इटाभट्टा स्थित पूर्वपश्चिम राजमार्ग दक्षिणमा सानो छाप्रो हाले । र, साइकल बनाउन सुरु गरे । ‘मेरो पहिलो दिनको कमाई २० रुपैयाँ भारु थियो । मैले आफ्नै पसलमा आफैले साइकल बनाएर कमाएको,’ हँसिलो मुद्रामा विगत सुनाए उनले ।यसरी २०५२ सालबाट सुरु भएको साइकल मर्मतको यात्रा आजसम्म जारी छ उनको । आजसम्म उनले कति साइकल बनाए होलान् ? क–कसका बनाए होलान् ? उनलाई याद त छैन । तर, बाल्यावस्थामै उनले ‘हातमा सीप त हुनुपर्छ । नभए कसरी जीवन चलाउने ?’ भनेर जे सोचेका थिए । त्यही सोचले आज उनी आत्मनिर्भर छन् । अनि चिनिएका छन् पनि ‘साइकल बनाउने दाइ’ को उपनामले ।उनले साइकल मर्मतको काम सुरु गर्दै गर्दा यो इँटाभट्टा बजार आजको जस्तो वैभवशाली थिएन । आज गगनचुम्बी भवन बनेका छन्, त्यस बेला खरले छाएका, काठ र बाँसका घरहरू थिए। जस्ताले छाएका पक्की घरहरू हेर्न काँकडभिट्टा दौडिनुपर्थ्यो । राजमार्ग आजको जस्तो फराकिलो थिएन, सानो थियो । ताँतीका ताँती पसलहरू खुलेका थिएनन् । बासको खम्बामा पाल टाँगेर राखिएका साना पसलहरू थिए । जुन रात परेपछि उठाइन्थ्यो । बजारभरमा एउटा किराना पसल थियो । जसले नै बजारको अस्तित्व जोगाएको थियो ।तर, कुलबहादुरले साइकल बनाउन थालेको नै तीन दशक भएछ, उनको उमेर नै ५० पुगिसकेको छ। आज इँटाभट्टामा के छैन ? सिटी सिनेमा बनेको छ, पाँच तारे होटेल खुलेको छ। गनिनसक्नु गरी ठुला–साना होटलहरु खुलेका छन्। लत्ताकपडा, किराना लगायतका पसल कति होलान् ? सायदै गन्न सकिएला ।कुलबहादुरले साइकल बनाउन सुरु गर्दै गर्दा यहाँ कमिलासरि साइकल हुँइकिन्थे, टिङटिङ घण्टीको गुञ्जायमान यो सहरको पहिचान थियो । तर, अब समय त्यस्तो रहेन । एकाध बाहेक आजभोलि साइकल देखिँदैनन् सहरमा । साइकलको घण्टीको आवाजलाई विद्युतीय हर्नहरूले गुमनाम जस्तै बनाइदिएका छन् ।सहरमा मोटरसाइकलहरूको राज सुरु भयो, साइकल बिस्तारै हराउँदै गए । ‘आजभोलि को चढ्ने साइकल ? सरकारी स्कुलमा पढ्ने विद्यार्थीहरू, मिस्त्री काम गर्ने मजदुरहरू, चिया बगानमा काम गर्ने श्रमिकहरू । यस्तैले मात्रै चढ्छन् साइकल आजकल त । अलि धनीलाई त चढ्न लाज हुन्छ हरे !,’ उनले देखिरहेको वर्तमान सुनाए, ‘साइकल चढ्नेहरू घटे । सँगै घट्यो साइकल पनि ।’तर, उनी आफ्नो पेसाप्रति उत्तिकै अडिग छन् । उनलाई लाग्छ, साइकल चढ्नेहरू मात्रै घटेका हुन् । साइकलप्रतिको मोह झन्झन् बढ्दै छ । साइकल बनाउने सीप अजम्बरी सीप हो । यसले सधैँभरि साथ दिइरहन्छ । उनी आजभोलि साइकल बनाएरै दिनको १५ सय रुपैयाँसम्म कमाउँछन् । जुन कमाइले उनको पाँच जनाको परिवार चलेको छ ।एक समय थियो । उनी जवान थिए । त्यो पनि भरखरै एसएलसी दिएका । तर, उनले आजभोलिको जस्तो विदेशमा गएर धेरै पैसा कमाउने सपना बुनेनन् । न जीवन बिताउन अरूको मजदुरी गर्नुपर्छ भन्ने नै सोचे । उनले त सोचे ‘हातमा सीप हुनुपर्छ, जीवन चलाउन सहज हुन्छ ।’ तर, आजभोलिको युवा पुस्ताले देशमा भविष्य नै नदेखेको देख्दा भने उनी आश्चर्यमा छन् ।भन्छन्, ‘हातमा सीप हुनुपर्छ । जीवन त जसोतसो कटिहाल्छ नि ! यति धेरै अवसर छन् देशमा । मोबाइल, आधुनिक टिभी, एसी जस्ता सामानहरू बनाउन सिक्ने मात्रै हो भने पनि कमाउन सकिन्छ । तर, यतातर्फ युवाहरूको ध्यान किन नगएको होला ?’"
बदलिँदो सहरका साक्षी ७२ वर्षीय ढिँडा मुण्डा,"झापा — २०११ साल । आफ्नै लयमा बगिरहेको मेची नदी बर्खामा आएको बाढीका कारण पूर्वतर्फ सोझियो । मेचीको किनार ज्यामिरगढीमा खेतीकिसानी गरेर गुजारा चलाइरहेको आदिवासी मुण्डा समुदायको बस्ती थियो । पूर्व सोझिएको मेचीले मुण्डा बस्ती बगायो । मुण्डाहरुका लागि बासस्थानको अन्य विकल्प थिएन । उनीहरुले बगेको आफ्नो बस्तीभन्दा करिब ५ किलोमिटर उत्तर रहेको घना जंगल फाँडेर बस्ने निधो गरे । अनि लागे उत्तर घना जंगलतर्फ ।त्यतिबेला मात्रै एक वर्षका थिए, ढिँडा मुण्डा । उनले जिजुबुबा प्यारी मुण्डा, हजुरबुबा अर्जुन मुण्डा र बुबा धनराज मुण्डाको साथ लागेर आफ्नो देहाती थलो छाडेका थिए । बासस्थानको खोजीमा हिँडेका मुण्डा परिवारले घना जंगल फाँडे र छाप्रो हालेर ओत लाग्ने ठाउँ बनाए । ढिँडाका जिजुबुबा प्यारी फँडानीताका अग्रमोर्चामा थिए । अन्ततः उक्त स्थानको नाम नै रहन गयो, प्यारीभिट्टा ।यही प्यारीभिट्टा, जसलाई आज पूर्वकै सीमावर्ती व्यापारिक सहर काँकरभिट्टाको वैभवताले छपक्कै छोपेको छ । प्यारीभिट्टा काँकरभिट्टाको छत्रछायाँमा बिलाउँदै गएको आभास हुन्छ । जसका साक्षी हुन्, ७२ वर्षीय ढिँडा मुण्डा । जसको जन्मदैको साइनो जोडिएको छ मेची नदीसँग । जसले घना जंगललाई एउटा प्रमुख सहर बनाउन पसिनाका कयौं धारा बगाएका छन् ।‘आज काँकरभिट्टा सहर भनिने ठाउँको २०२५/२६ सालसम्म कुनै अस्तित्व नै थिएन । घना जंगल थियो, दिउँसै हिँड्न डराउँथे मान्छेहरु,’ बिरामी शरीर लिएर ओछ्यानमा पल्टिएका मुण्डा सम्झिन्छन्, ‘न यो राजमार्ग (पूर्व–पश्चिम राजमार्ग) नै यस्तो थियो । यहाँ त गोरेटो थियो, सानो बाटो । तर, खासै मान्छे हिँड्दैनथे ।’ उनका अनुसार त्यसबेला मानिसको आवतजावत नकलबन्दाबाट हुन्थ्यो । पूर्वी पहाडी जिल्लाका मान्छेहरु पैसा कमाउन ढाकर लिएर नकलबन्दा हुँदै मेची तर्थे र नक्सल पुगेर गन्तव्य तय गर्थे । ‘काँकरभिट्टा त जंगल थियो । को आउने ?,’ उनी सुनाउँछन् ।तर, समयक्रममा यसको काया फेरियो । २०२१ सालमा भूमि सुधार लागु भयो । जग्गा नापी हुन थाल्यो । मान्छेका नाममा जमिन दिलाउने उपक्रमको सुरुवात भयो । २०२५/२६ सालबाट राजमार्ग खुलाउने क्रम सुरु भयो । घना जंगल बिस्तारै फाँडिदै गयो । जंगल फाँडेर काठ र बाँसका साना घरहरु देखिन थाले । काँकरभिट्टामा बसपार्क निर्माणको योजना अघि सर्‍यो । मान्छेको चहलपहल बढ्न थाल्यो । व्यापारका लागि साना पसल खुल्न थाले । फाट्टफुट्ट सामान बोक्ने ट्रक देखिन थाल्यो । अब जंगल केबल जंगल रहेन । यहाँ त एउटा नवीन सहरको परिकल्पना सुरु हुन थाल्यो ।मेचीमा पुल बन्यो । खोला तरेर बारी आउने ट्रकहरु मेचीको पुल माथिबाट हुइँकिन थाले । राजमार्गमा बसहरु देखिन थाले । पाल ओढाएर थापिएका पसल घुम्तीमा परिवर्तन हुन थाले । ५–७ वटा घर भएको बस्तीमा पहाडी मूलका मान्छेहरु आएर घर बनाउन थाले । मान्छेको आवतजावतको केन्द्र रहेको नकलबन्दा आफ्नो पहिचानबाट गुमनाम बन्दै गयो । तर, काँकरभिट्टाले आफ्नो उकालो यात्रा तय गर्‍यो ।जीवनको दशकौं लामो यो यात्रामा ढिँडाले काँकरभिट्टालाई अनेकौं चरणमा देखे । उनले यही राजमार्गमा राँगागाडीबाट कठिन यात्रा गरेको देखेका छन् । तर्ने कल्पना पनि गर्न नसक्ने मेचीको बाढी नियालेका छन् । मेचीले बगाएर पटक–पटक बेहाल बनाएका परिवारका आँसु महसुस गरेका छन् । काँकरभिट्टामा कमिलासरी रिक्साको ताँती देख्न भ्याएका छन् । यो सहरको अनेक चित्र उनले नियालेका छन् ।‘आज यो सहर हेर्छु । सपनाजस्तो लाग्छ । घरिघरि त आफैं झुक्किछु पो ! मैले जीवन बिताएको काँकरभिट्टा यही हो ?,’ उनी हाँस्छन्, ‘आज यो सहर होइन । म नौलो भएको छु । बाटो बिराएर कतै आइपुगेको बटुवा जस्तै । मान्छेले मलाई चिन्दैनन् । उल्टै बाहिरफेर निस्किँदा कहिले आउनुभयो नि बसाइँ सरेर ? भनेर पो सोध्छन् ।’उनले भनेजस्तै काँकरभिट्टाले स्वरुप बदल्यो, चिनारी बदल्यो । अनि सहरकै नौलो मान्छे बनाइदियो ढिँडा मुण्डाहरुलाई । जसले मान्छे हिँड्न डराउने ठाउँलाई रगत पसिना बगाएर सहर बनाइदिए । काँकरभिट्टाले अहिले रिक्सा देख्दैन । काँकरभिट्टाले अहिले राँगागाडी कहाँ चिन्छ र ? काँकरभिट्टाले हिलो र चिप्लो सडक सायदै देख्न मुस्किल छ । बाँस र काठका घर पनि छन् र यो सहरमा ! यो सहर त झिलिमिली उज्यालो बत्तीसँग दगुरिरहेको छ । स्मार्ट सिटीको दौडमा धपेटिइरहेछ । अनि त सहर बनाउनेहरु नै सहरबाट गुमनाम छन् ।आजकल ढिँडाले काँकरभिट्टाको डाँडा नचढेको पनि वर्षौं भएछ । उमेरमा मजदुरी गर्न सिक्किम, दार्जिलिङ, नेपालको भोजपुर, रामेछाप लगायतका स्थान पुगेका उनी आज रोगले थलिएर ओछ्यानमा छन् । उनलाई शरीरमा रगत नबढ्ने रोग छ । माहिलो छोराको घरमा नातिनातिनासँग बसेका छन् । ‘श्रीमतीले छाडेर गइहाली, अनि मलाई पनि रोगले च्याप्यो । नातिनातिनासँग बसेको छु । यिनीहरु नै छन् सहारा,’ बुढ्यौली भावुकतामा उनले भने ।काँकरभिट्टालाई नै कर्म, संघर्ष र जीवनको गोरेटो बनाएका उनले यो सहरलाई नजिकैबाट चिनेका छन् । जंगलबाट डिजिटल युग हुँदै स्मार्ट सिटीको परिकल्पनासम्मलाई सुन्न र देख्न भ्याएका छन् । र त जोकसैलाई सुनाउन सक्छन् उनी, यो सहर बदलिएको कथा । उनी बेला बेला ओछ्यानबाट निस्किएर अलि मास्तिर राजमार्गमा आएर रुखको छायामा अडेस लागेर सहर नियाल्थे अलि अघिसम्म ।ढिँडाको घरतर, सहर न हो । यो सहरलाई ढिँडाजस्तो बुढो अनि खंग्रङ परेको रुख किन चाहिन्थ्यो र ? एसियन हाइवे बनाउने नाममा राजमार्ग उत्तर–दक्षिणका सबै रुख काटिए । अब कुन रुखमा अडेस लागेर सहर नियाल्लान् उनले ?"
विश्वप्रकाश शर्माकी आमा : खस आमाको कोख जनजाति आमाको काख,"काठमाडौँ — आमा सावित्री शर्माको ८२ औं जन्मदिनलाई विश्वप्रकाश शर्माले फरक ढंगले सम्झिए । ६ जेठको जन्मदिनलाई यस पटक उनले हिमालबाट सम्झिए । हिमालका कथाहरू सुन्न उनी हिउँका बाटा उक्लिरहेका थिए । क्याम्प २ (६,४०० मि) मा पुगेपछि विश्वप्रकाशले झोलाबाट तस्बिर निकाले । तस्बिरलाई छातीमा टाँसे र स्नेहसहितको श्रद्धा प्रकट गरे ।तीन जना भएको उक्त तस्बिरमा एक थिइन् सावित्री । आमाको जन्मदिनलाई हिमालको उचाइबाट ‘सेलिब्रेट’ गर्न पाउँदा असाध्यै खुसी थिए उनी । तस्बिरमा दोस्रो व्यक्ति थिए, बा पर्शुराम शर्मा । अनि तेस्रो ? तेस्रो अनुहार उनका लागि उत्तिकै न्यानो र आत्मीय थियो । ‘जसले मलाई एकछिन एक दिन हैन, डेढ वर्षसम्म आफ्नो दूध पिलाउनुभयो । उनै आमाको तस्बिर,’ विश्वप्रकाश हृदयभित्र शान्त बसिरहेकी आमा देउकुमारी श्रेष्ठलाई श्रद्धापूर्वक सम्झन्छन् । जस्तोसुकै दौडधुपको समय होस् वा बेचैनी र उदासी । उनका निम्ति ती अनुहारहरू थकान र निराशा मेट्ने चम्किला किरण हुन् । जसलाई हरेक बिहान उनी पूजापाठमा श्रद्धाञ्जली अर्पण गर्छन् ।हिमालबाट फर्किसकेपछि विश्वप्रकाशले आमाका कथा सुनाउने प्रण गरेका थिए । आखिर उनले आफ्नो प्रण पूरा गरे । सानेपास्थित पार्टी कार्यालयको शान्त कोठामा प्रेमपूर्वक उनले न्याना स्मृतिहरू बाँडे । २०७० को प्रतिनिधिसभा चुनावको प्रचारप्रसारका क्रममा विश्वप्रकाश झापाको बाहुनडाँगी थिए । तत्कालीन बाहुनडाँगी गाविसको मेची जनसागर माविको छेउमा बसेर मन्तव्य राख्दा उनले सम्झिएका थिए, ‘मेरो यो गाउँप्रति भावनात्मक प्रेम छ । किनकि यो गाउँको स्कुलमा मेरी आमाले पढाउनुभएको थियो ।’ नेपाली राजनीतिको प्रभावशाली नेताले आफ्नो गाउँप्रति गाँसेको भावनात्मक प्रेमलाई लिएर स्थानीयहरू गर्विलो देखिए । त्यही बेला बा उमेरका केशवप्रसाद खनालले विश्वप्रकाशलाई भने, ‘विश्व बाबु, तिमीले आमाले पढाएको स्कुल भनेर मात्र सम्झियौ । यो स्कुलको चौरमा तिमीले पनि खेलेका छौ ।’यो रहस्योद्घाटनले विश्वप्रकाश चकित परे । केशवले थपे, ‘त्यतिबेला तिम्री आमा घोडामा आउँथिन् । तिमीलाई पछाडि डँडाल्नुमा कपडाले बाँधेर ल्याउँथिन् । नजिकैको चिया पसलको बेन्चमा सुताइदिन्थिन् अनि पढाउन जान्थिन् । बच्चा रोएको सुनेपछि आएर दूध खुवाउँथिन् र फेरि सुताउँथिन् ।’ विश्वप्रकाश रसिक बन्दै गएका आँखाहरूले चौर, स्कुल, बरन्डा नियाल्न थाले । उनले केशवलाई स्नेहपूर्वक सोधे, ‘अनि यी सबै कुराहरू तपाईंलाई कसरी थाहा भयो ?’ केशवले थप सस्पेन्स खोलिदिए, ‘बाबु, तिम्री आमा जुन बेला यो स्कुलमा पढाउँथिन्, त्यो बेला म पनि यही स्कुलमा नै पढाउँथें ।’यो २०२७/२८ तिरको कथा थियो । जति बेला आमा सावित्री र बा पर्शुराम दुवै स्थायी शिक्षक थिए । बा भने कांग्रेसबाट राजनीतिक आन्दोलनमा रहेकै बेला राजकाजको मुद्दामा जेल परे । कठोर पञ्चायती शासनविरुद्धको आन्दोलनमा उनी चन्द्रगढी जेल परेपछि सावित्रीले संघर्ष झेल्नुपर्‍यो । तत्कालीन अञ्चलाधीशले आमालाई धुलाबारीबाट बाहुनडाँगीको मेची जनसागर माविमा सरुवा गरिदिए । ‘मलाई राजीनामा दिन्छे भनेर सरुवा गरेका थिए तर मैले गरिनँ,’ आमाले आफूले लिएको अडान सुनाएकी थिइन्, विश्वप्रकाशलाई ।सावित्री स्कुल जाँदा ८ महिनाका विश्वप्रकाशलाई धुलाबारीबाट घोडामा राखेर बाहुनडाँगी आउजाउ गर्थिन् । विश्वप्रकाशका दाइ राज्यप्रकाशले त्यो दृश्य अझै बिर्सेका छैनन्, ‘आमाले भाइलाई बोकेर घोडामा धेरै समयसम्म आउजाउ गर्नुभएको अहिले पनि सम्झिरहेको छु ।’ विश्वप्रकाशले दुई पटक लगातार चुनाव हारेपछि २०७९ को निर्वाचनमा काठमाडौंबाट उठ्न साथीभाइले सुझाएका थिए । सुरुमा त सोच पनि बनाए । पछि हृदयले भन्यो, ‘मैले झापा छाड्दा चिया बगानका दाजुभाइ, दिदीबहिनीहरू छाड्नुपर्छ, धुलाबारी र काँकडभिट्टा छाड्नुपर्छ । लडीबुडी खेलेको त्यो माटो छाड्नुपर्छ ।’ त्यसपछि उनले आफ्नो सोच बदले । उनी झापा क्षेत्र नं १ बाट प्रतिनिधिसभा सदस्यमा निर्वाचित भए । उनलाई आफ्नो माटोले यस पटक न्यानो स्वागत गर्‍यो ।२०२७ मा जन्मेका विश्वप्रकाश तेस्रो सन्तान, उनीमाथि दिदी र दाइ । ‘म जन्मेपछि ७ दिनसम्म रोएँ रे,’ उनले बुझ्ने भएपछि सुनेका प्रसंग सुनाउँछन्, ‘मलाई दूध नपुगेको रहेछ । त्यही समयमा निराजलाई जन्म दिएकी आमा देउकुमारीको प्रशस्त दूध आउँदो रहेछ । उहाँले मलाई डेढ वर्ष लगातार खुवाएर बलियो बनाउनुभयो ।’उनी सावित्रीगुणा मात्र गएनन्, देउकुमारीको गुण पनि लिए । उनलाई थाहा छ, ‘दूधको अदृश्य प्रभाव कतिसम्म हुन्छ !’ उनी नरम हुनुपरेमा सावित्रीजत्तिकै र कठोर बन्नुपरेमा देउकुमारीजत्तिकै बन्न सक्छन् । ‘जुन आमाको दूध खाएँ, एक–एक थोपा नै मेरा लागि अनमोल थियो,’ उनी सुनाउँछन्, ‘मलाई खुसी छ कि मेरो शरीरमा खस आमाको रगत बगिरहेको छ भने जनजाति आमाको दूध ।’पूर्वप्रधानमन्त्री तथा कांग्रेसका नेता कृष्णप्रसाद भट्टराईको निधन हुँदा विश्वप्रकाश झापामा थिए । साथी–सहकर्मीले उनलाई त्यति बेला काठमाडौं बोलाए । तर उनी अर्को ठूलो शोकमा डुबिरहेका थिए । आमा देउकुमारीको निधन भएको दसौं दिन भएको थियो । अरू दाजुभाइले झैं उनले पनि कपाल मुन्डन गरेर किरिया कर्ममा सामेल भइरहेका बेलामा उनले साथीहरूलाई भने, ‘म आमाको १० दिनको काम छाडेर आउन सक्दिनँ । मेरोतर्फबाट उहाँलाई फूल चढाइदिनू ।’ देउकुमारी आमा बितेपछि विश्वप्रकाशको सम्झनामा खुब आइन् । उनलाई देउकुमारी आमा र परिवारको उत्तिकै महत्त्व थियो । त्यो परिवारले पनि विश्वप्रकाशलाई कहिल्यै बाहिरको ठानेन । अझ देउकुमारी त आफ्ना सन्तानहरूको सूचीमा विश्वप्रकाशको नाम जहिल्यै जोड्थिन् । विश्वप्रकाशलाई आमा सावित्रीको काखजत्तिकै प्यारो थियो, देउकुमारीको काख पनि ।आमा सावित्रीले जीवनको ३५ वर्ष धुलाबारी माध्यमिक विद्यालयमा बिताइन् । स्कुलको अन्तिम समयतिर उनी प्रधानाध्यापक बनिन् । प्रअ भएदेखि सावित्रीलाई उनको स्वास्थ्यले साथ दिएन । २०६० मा अवकाश लिनुअघि उनले भनिन्, ‘शिक्षक बिरामी भए, कक्षाकोठा बिरामी हुन्छ । प्रअ बिरामी भयो भने पूरै स्कुल बिरामी हुन्छ । मेरा कारण स्कुललाई अप्ठ्यारो हुनुहुन्न ।’ त्यसपछि उनले राजीनामा दिइन् । आमा जुन स्कुल पढाउँथिन्, विश्वप्रकाश त्यहीँ पढ्थे । उनी अंग्रेजी र भूगोल पढाउँथिन् । कक्षाकोठामा आमाको प्रवेश हुँदा अरू साथीहरू डराउँथे । तर विश्वप्रकाशले आमालाई कहिल्यै गुरुआमा देखेनन्, आमा नै देखे ।विश्वप्रकाशको परिवार मध्यमवर्गीय थियो । आमा र बाले बीए पढ्ने अवसर सजिलै पाएका थिए । बाले त दार्जिलिङको खर्साङमा पढेका थिए । पछि दाइलाई पनि त्यहीँ लगियो । विश्वप्रकाशलाई कक्षा ३ पछि खर्साङ लैजाने कुरा भयो । खर्साङको स्कुलमा प्रिन्सिपलले विश्वप्रकाशको मौखिक परीक्षा लिए । उनको तेजिलो दिमाग देखेर प्रिन्सिपलले भने, ‘ब्रिलियन्ट छ ।’ तर अघिल्लो दिन जुन घरमा बसे, त्यहाँ आइरहने कोइलाको गन्ध, धमिलो पानी त्यसमाथि बाआमाबाट टाढा हुने कुराले साह्रै चिन्तित बनायो । भोलिपल्टको प्रवेश परीक्षा उनले जानाजानी बिगारे । ‘त्यस्तो ब्रिलियन्ट मान्छेले कसरी बिगार्‍यो ?’ प्रिन्सिपल छक्क परे । बाले रिसाउँदै गाली गरे । आमाले स्नेहपूर्वक सोधिन्, ‘तैंले जानीजानी बिगारेको हो ?’ विश्वप्रकाशले ‘हो’ आशयमा टाउको हल्लाए ।सावित्री सामाजिक काममा पनि सक्रिय थिइन् । समाजमा कसैलाई दुःख पर्दा सहयोग गर्ने, कमजोरहरूका आवाज बोलिदिने, सचेतना जगाउनेजस्ता काममा रुचि राख्थिन् । उनी स्कुलबाहेक घरमा पनि विद्यार्थीलाई निःशुल्क ट्युसन पढाउँथिन् । उनी माउथ हार्मोनिक बजाउँथिन् । आमाले गुनगुनाएका गीत र निकालेका संगीत अहिले पनि विश्वप्रकाशको कानमा गुन्जिरहन्छ । अहिले सम्झँदा विश्वप्रकाशलाई एउटा अभाव खड्किरहन्छ । ‘आमाले गुनगुनाएका गीत, माउथ हार्मोनिकका धुन र उहाँका आवाज रेकर्ड छैन,’ विश्वप्रकाश सम्झन्छन् । विश्वप्रकाशलाई संगीतमा भने आमाबाट रुचि र दाइ टीका भण्डारीबाट ज्ञान प्राप्त भयो । राजनीतिमा बा र काकाहरूको प्रभाव रह्यो ।सावित्री जतन गर्नमा माहिर थिइन् । उनले विश्वप्रकाशले कखरा लेख्न सिकेका कापीहरू पछिसम्मै जतनले राखेकी थिइन् । विवाहका बेलामा छापेका कार्डहरू र उबेलाका चिठीहरू सुरक्षित थिए । सावित्रीले सन्तानलाई अनावश्यक खर्च गर्न कहिल्यै दिइनन् । खुत्रुके किनिदिएकी थिइन्, हरेक सन्तानले खुत्रुकेमा पैसा जम्मा गर्थे । लक्ष्मीपूजाको दिन खुत्रुके फुटाउने चलन थियो । ‘त्यति बेला आमाले जसको जति छ, त्यति नै थपेर बैंकमा जम्मा गराइदिनुहुन्थ्यो,’ विश्वप्रकाश सम्झन्छन् ।विश्वप्रकाश २०४० देखि राजनीतिमा सक्रिय भए । मेची बहुमुखी क्याम्पस पढ्दा उनले भद्रपुरमा डेरा लिएर बसे । त्यति बेला उनलाई बा र आमाबाट पढाइमा मात्र नभई राजनीतिमा पनि सहयोग थियो । ‘म हरेक शुक्रबार घर आउँथें, बेलुका खाना खाएपछि बुबा, आमा र म बसेर समीक्षा गर्थ्यौं,’ विश्वप्रकाश सम्झन्छन् । उनलाई बा र आमाले पढाइमा पहिलो हुन कहिल्यै दबाब दिएनन् । आमाको मत थियो, ‘सफलभन्दा पहिले असल बन्नुपर्छ ।’ विश्वप्रकाश अहिले आफ्ना छोराछोरीलाई पनि यही भन्छन्, ‘फर्स्ट हुन जरुरी छैन, बेस्ट हुनु । मलाई फर्स्ट मार्क्स चाहिन्नँ, केवल तिम्रोबारेमा प्रश्न उठ्नु हुन्न ।’शुक्रबारे बैठकको निरन्तरता अहिले उनले आफ्नो परिवारभित्र पनि कायम राखेका छन् । हरेक साता बैठकमा श्रीमती, छोरा, छोरी र विश्वप्रकाश हुन्छन् । बैठकमा घरायसी बजेट र गतिविधिको समीक्षा गरिन्छ । छोरी अध्यक्ष छिन् भने छोरा सचिव । श्रीमती र उनी सदस्य । ‘मलाई त अध्यक्ष बन्ने अवसर अहिलेसम्म आएको छैन,’ उनी हाँस्दै सुनाउँछन् । आमाले विश्वप्रकाशलाई सिकाइरहने अर्को कुरा थियो, ‘हार्न पनि सिक्नुपर्छ, सहन पनि सिक्नुपर्छ, अभाव पनि सिक्नुपर्छ ।’ राजनीतिक जीवनमा उनले यो मन्त्र प्रयोग गरिरहे ।२०४५ मा विश्वप्रकाश क्याम्पसमा नेविसंघका सभापति थिए । त्यसअघि स्ववियु चुनावमा नेविसंघ हार्दा अखिललाई कुट्ने चलन थियो । यो हरेक पटक दोहोरिरहन्थ्यो । उनको कार्यकालमा भने त्यो परिस्थिति बदलियो । ‘हामीले २०४५ सालमा अखिलले जित्दा कुटपिट हैन, लाइन लागेर उनीहरूलाई सम्मान गरेका थियौं,’ उनी सम्झिन्छन् ।आमाले जहिल्यै भनिरहन्थिन्, ‘लोभ कहिल्यै गर्नु हुँदैन । अनावश्यक लोभमा फस्यो भने मान्छे गलत बाटोमा पुग्छ ।’ आमाले बा पर्शुरामकै उदाहरण दिन्थिन् । २०४६ को परिवर्तनपछि त्यसअघि जेल बसेकालाई वर्षका आधारमा पैसा छुट्याइएको थियो । पर्शुरामले त्यति बेला ५० हजार पाउने थिए । ‘तर उहाँले म जेल बसेको भाडा लिन्न भन्नुभयो,’ आमा सुनाउँथिन् ।२०५७ मा बाको निधनपछि उनले आफ्नो भागको सबै जमिन दाजुकै नाममा गरिदिए । दाजुप्रतिको भरोसा र विश्वास देखेर आमा बिछट्टै खुसी थिइन् । ‘यसले लोभ गरेन । राजनीतिमा पनि कहिल्यै लोभ गर्दैन,’ आमाले दृढ विश्वासका साथ भनेकी थिइन् । सावित्रीको स्वास्थ्यमा २०५६ देखि विभिन्न समस्या देखा पर्न थाले । मुटु, फोक्सो, पाठेघरलगायत विभिन्न समस्या थपिँदै गए । बा गुमाएपछि आमाको स्वास्थ्यमा झन् असर परेको राज्यप्रकाश सुनाउँछन् । ‘आमा मसँगै बस्नुहुन्थ्यो, बुबा बितेपछि उहाँलाई थप गाह्रो हुन थाल्यो । त्यो घाउ बढ्दै गयो । रोगले झन् च्याप्दै गयो,’ उनी भन्छन् ।लामो जीवन स्कुलमा व्यतीत गरेकी उनलाई त्यसपछिका दिन झन् पीडामय हुन थाले । २०६४ मा स्वास्थ्य स्थिति जटिल बनेपछि उनलाई २८ दिन काठमाडौंको चाबहिलस्थित मेडिकेयर अस्पतालमा राखियो । त्यो २८ दिन सावित्रीका लागि निकै पीडादायक रहे । २२ दिन विश्वप्रकाश नियमित अस्पताल बसे । जीवनसंगिनी कविता भने २८ दिन नै अनिँदा आँखा लिएर आमाको स्वास्थ्यलाभको प्रार्थना गर्दै बसिन् । आमा झन्–झन् गल्दै थिइन् ।अस्पतालबाट डिस्चार्ज भएर डेरामा सार्ने बेलामा कोठामा पनि आमालाई अक्सिजन चलाइएको थियो । विश्वका आँखामा आमाको अन्तिम दिनका केही झझल्कोहरू आइरहन्छन् । लक्ष्मीपूजाको दिन छोरा–बुहारीको सहारामा आमाले बत्ती बालेकी थिइन् । त्यसपछि आमा निभिन् । आमाको अन्तिम दाहसंस्कार झापाको निन्दा नदी किनारमा भयो । अहिले पनि निन्दा नदीको किनारमा बसेर बा र आमा जलेको हेरिरहेको दृश्यले गम्भीर बनाउँछ विश्वप्रकाशलाई । यद्यपि, विश्वप्रकाशले एउटा सत्यलाई अन्तरहृदयबाटै बुझ्ने प्रयास गरेका छन्, ‘मृत्यु स्वाभाविक हो ।’ तर मृत्युपछिको रिक्तता ?जीवनमा हारेको वा जितेको क्षण उनले कहिल्यै नगरेको अनुभूत गरेका थिए । पार्टीको जिल्ला सभापति हार्दा होस् वा दुई पटक सांसद हारेर फर्किएको क्षण आँगनमा ५० साथीभाइ जरुर पर्खिरहेका थिए । तर त्यो भीडमा न आमा थिए, न बा । ‘त्यो भीडमा पनि बाबु हारेर आइस्, केही छैन जित्ने दिन आउँछ भनेर भन्ने आमाको काख, थपथपाउने बाको हात नहुँदा सन्नाटा लाग्दो रहेछ,’ विश्वप्रकाश गहिरो भावमा सुनिए । जितेर आएको क्षणमा पनि यदि आमा भएको भए भन्थिन्, ‘मैले भनेको थिएँ नि एक दिन जित्छस् भनेर ।’ जीवनमा जित्दा वा हार्दाको पल कुनै रिक्तता अनुभूत हुन्छ भने त्यो बाआमा सम्झेर नै हुन्छ । तर एकमनले सोच्छ पनि, ‘भौतिक रूपमा त को कहिलेसम्म हुन्छ त ? उहाँहरू जानुभयो, एक दिन म पनि जान्छु ।’तर जानुअघि पनि त गर्नुपर्ने थुप्रै काम छन् । जुन माटोसँग जोडिएका छन्, भावनासँग जोडिएका छन् । जीवनसँग जोडिएका छन् । आमाले सोचेको असल छोरा हुन त असल कामहरू गरिरहनुपर्‍यो । असल व्यवहार गरिरहनुपर्‍यो । जीवनमा गलत बाटो नहिँडोस् भन्ने आमाका प्रार्थनाले पनि विश्वप्रकाश सत्मार्ग हिँडिरहन्छन् । ‘र, त्यो मार्गमा हिँड्दा म बा र आमा (हरू) लाई साथै लिएर हिँडिरहेको हुन्छ,’ विश्वप्रकाश दृढ सुनिन्छन् ।"
साउदीको पाँचतारे होटलका 'पेस्ट्री सेफ' : जुजु धौबाट केक बनाएर अन्तर्राष्ट्रिय बजारमा पुर्‍याउन चाहन्छन्,"काठमाडौँ — तीन दशकअघिको कुरा त हो, धादिङको त्रिपुरासुन्दरी गाउँपालिका–३ तल्लो पोखराका सरोज थापा एसएलसीको पढाइ सकेर काठमाडौं हान्निएको । ‘त्यतिबेलाको समय नै त्यस्तै थियो,’ सरोजले सम्झिए, ‘एसएलसीपछि कमाउन जानुपर्छ भन्ने ।’काठमाडौं आएर कालीमाटीको एक आइसक्रिम पसलमा मासिक आठ सय तलबमा काम गरेका यिनै सरोज संघर्षको लामो बाटो हिँडेर अहिले अन्तर्राष्ट्रिय परिचय भएका पेस्ट्री सेफ भएका छन् । कतार, कुबेत, यूएई, साउदी अरब र ओमानसम्मका पाँचतारे होटलमा अनेक भूमिकामा काम गरेका सरोजको लोभलाग्दो सफल वर्तमानभित्र संघर्ष र मेहनतको लामो कथा लुकेको छ ।२०५४ सालमा बाआमाबाट तीन सय रुपैयाँ खर्च थापेर काठमाडौं छिरेका सरोज आफन्तकहाँ बसेर सोह्रखुट्टेस्थित सरस्वती क्याम्पसमा ‘नाइट सिफ्ट’ मा आइकम भर्ना भए । अनि पढाइखर्च जुटाउन आइसक्रिम पसलमा काम थाले । त्यही बेला उनले थाहा पाए, नेपाल पर्यटन तथा होटल व्यवस्थापन प्रतिष्ठान (नाथम) ले होटल म्यानेजमेन्ट तालिमका लागि भर्ना खोलेको खबर । उनले सुनाए, ‘भर्ना गर्न पैसा थिएन । साहुले तलबबाट काटेर सहयोग गर्ने भएपछि मैले पढ्न पाएँ ।’ती दिन उनी १० देखि ४ बजेसम्म नाथममा पढ्थे । त्यसपछि राति अबेरसम्म आइसक्रिम पसलमा काम गर्थे । नौ महिने तालिमकै क्रममा उनको सरस्वती क्याम्पसको पढाइ छुट्यो । तालिमपछि उनले मासिक ६ सय रुपैयाँ पाउने गरी त्यतिबेलाको चल्तीको लाजिम्पाटस्थित सांग्रिला होटलमा इन्टर्नसिप गर्न पाए ।काम थालेपछि दुई साताको कुरा हो । विदेशी पाहुना बेलुकाको खाना खाइरहेका थिए । अचानक बत्ती गयो । अन्धकार छायो । त्यही बेला सिलिन्डर ग्यासबाट बल्ने बत्ती बालेर उज्यालो पारे । पाहुना खुसी भए । फटाफट काम गरेर पाहुना खुसी बनाएको भन्दै होटलको मानव संशाधन शाखाले उनलाई कर्मचारीका रुपमा नियुक्त गर्‍यो । अनि त उनको तलब पुग्यो, मासिक २६ सय रुपैयाँ ।तर यो काममा उनी अडिएनन् । सन् २००१ मा दाइ पर्ने आफन्तको सम्पर्कबाट यूएईको आबुधाबीस्थित होलिडे इन होटल (पहिले स्यान्डस् होटल) पुगे । ‘सर्भिस’ को काम थाले । नाथममा पढेकाले रुचि त उनको सेफसँगै काम गर्ने थियो । ‘मलाई रुचि त बेकरी र पेस्ट्री आइटम बनाउने थियो,’ ती दिन सम्झिँदै उनले सुनाए ।ड्युटीको काम सकेपछि उनले ओभरटाइम भान्छाभित्र छिरेर यही काम गर्न थाले । यही सीपले नै उनलाई अघि बढ्ने बाटो खोलिदियो । सुरुका तीन वर्ष उनले त्यही होटलमा काम गरे । ‘सर्भिस’ को कामबाट सुरु भएको उनको यात्रा सेफसम्म पुग्यो । उनी यतिमै अडिएनन् । राम्रो अवसर खोज्दै र सम्पर्क बढाउँदै गए ।स्यान्डस्‌मा काम थालेको तीन वर्षपछि उनले आबुधाबीकै इमिरेट्स प्यालेस होटलमा काम पाए । उनले सुनाए, ‘तलब सेवासुविधा राम्रो भएकैले काम फेरेँ ।’त्यहाँ फ्रेन्च, जर्मनी, श्रीलंका, भारत, मेक्सिकोका सहकर्मी थिए । एक्लो नेपाली भए पनि उनले विदेशीहरुसँग काम सिक्नमा कुनै कन्जुस्याइँ गरेनन् । इमिरेट्समा काम गर्दाको एउटा क्षण उनी भुल्दैनन् । पूर्व अमेरिकी राष्ट्रपति जर्ज डब्लु बुस २००८ मा यूएई भ्रमणमा पुगेका बेला उनी कार्यरत इमिरेटस् प्यालेसमा तीन दिन बसेका थिए । शक्तीशाली देशका राष्ट्रपतिको सेवामा खटिएको त्यो क्षण उनी अझै सम्झिरहन्छन् ।इमिरेट्सको पेस्ट्री बनाउने विभागमा उनले तनमनले काम सिके । निरन्तरको मेहनत नै उनले जानेको सफलताको सूत्र थियो । त्यही भएर त उनी एकाध वर्षमै दुईपल्ट बढुवा भए अनि भए, सहायक सुपरभाइजर । त्यहाँ साढे तीन वर्ष काम गरेपछि उनी दुबईमा भर्खरै खुल्न लागेको पाँचतारे होटल बन्यान ट्रीमा सुपरभाइजर भएर गए । ६ महिनापछि नयाँ अवसरको खोजीमा उनी पुगे, ओमानको पाँचतारे क्राउन प्लाजा ओपनिङमा । एक वर्ष त्यहाँ काम गरेपछि उनी कतारको दोहास्थित रिट्ज क्याल्टोर्न होटलमा सिनियर सेफ पदमा काम गर्ने गरी गए । त्यहाँबाट पनि उनको यात्रा रोकिएन् ।त्यहाँबाट उनी पुगे, कुवेतमा प्रि–ओपनिङ हुन लागेको मिसोनी कुवेत कार्लसोल होटलमा । यहाँ भने उनले पेस्ट्री बेकरी सुसेफका रुपमा काम गरे । अढाई वर्ष काम गरेर त्यही चिनजान भएको एक स्पेनिस सेफले उनलाई कतारकै पाँचतारे डब्लु दोहा होटलमा सहायक पेस्ट्री सेफ भएर काम गर्न जाने प्रस्ताव राखे । त्यहाँ एक वर्ष काम गरेपछि स्पानिस सेप साथीकै प्रस्तावमा प्रि–ओपनिङ हुन लागेको दुबईस्थित होटलमा कामको अफर पाए । त्यहाँ अढाई वर्ष काम गरेर दुबईकै अर्को होटल सोफिटेल डाउन टाउनमा पुगे, पेस्ट्री सेफको प्रमुख जिम्मेवारीमा ।त्यहाँ साढे चार वर्ष काम गरेपछि उनी बिदामा काठमाडौं फर्केका थिए । तर कोभिड महामारीले उनी यतै अड्किए । पाँच महिनापछि उनी कार्यस्थल त फर्किए तर होटलको व्यवसाय खस्किसकेको थियो । उनलाई होटल व्यवस्थापनले आधा तलबमा काम गर्न वा पाँच महिनाको तलब लिएर जान विकल्प दियो । पाँच महिनाको तलब बुझे र पुगे, दुबईको एक होटलमा । जुन तीन महिनापछि प्रि–ओपनिङ हुँदै थियो ।दुबईमा काम गरिरहेका बेला साउदीमा पहिले काम गर्दा चिनजान भएको साथीले साउदी अरबको दमामस्थित युरोपियन लक्जरी होटल ग्रुपको केम्पेस्की होटलमा कामको अफर गर्‍यो । एक्जुकेटिभ पेस्ट्री सेफको जिम्मेवारीसहित राम्रो तलब सुविधा पाउने भएपछि त्यहीँ अडिए । अहिले पनि यहीँ कार्यरत छन् ।आबुधाबीको होटलमा सामान्य कामदारका रुपमा छिरेका सरोज निरन्तरको मेहनत र आएका अवसरलाई समयमै छोप्दै अघि बढ्ने स्वाभावका कारण प्रगतिको बाटोमा छन् । मासिक लाखौंको तलब बुझ्ने उनी कमाइबाट भन्दा पनि नयाँनयाँ काम सिक्ने अवसर र संसारका लब्ध प्रतिष्ठित अतिथि सत्कारको काम गर्न पाएकामा सन्तुष्ट देखिन्छन् ।सात बर्षअघि यूएई बस्दा उनले त्यहाँका व्यावसायिक सेफहरुको संगठन ‘दि इमिरेट्स कुलिनरी गिल्ड’ को प्रतिनिधित्व गर्दै जर्मनीमा पेस्ट्री जज (निर्णायक मण्डल सदस्य) हुने मौका पाए । विश्वभरका ‘इन्ट्री लेभल’ का सेफ सहभागी हुने यो प्रतियोगिता हरेक वर्ष युरोपका विभिन्न देशमा ‘वर्ल्ड एसोसिएसन अफ सेफ्स सोसाइटीज’द्वारा आयोजना हुने गर्छ । निर्णायक मण्डल सदस्यले प्रतियोगितामा सहभागी सेफले बनाएका परिकार चाखेर अंक दिन्छन् । धेरै अंक ल्याउने प्रतिस्पर्धीले ‘दि वर्ल्डस् बेस्ट पेस्ट्री सेफ’ को उपाधि पाउँछन् । त्यहीँ गएका बेला उनले जर्मन बेकरी बनाउने एकमहिने तालिम (डिप्लोमा इन बेकरी) लिने मौका पनि पाए ।संसारका जुन कुना दौडे पनि सरोजलाई नेपालभित्रै पनि केही काम गर्ने र आफूले जानेको सीप सिकाउने हुटहुटी छ । त्यही हुटहुटीले गर्दा युरोप र अमेरिकन स्ट्यान्डर्डको बेकरी र चकलेटको फ्याक्ट्री खोल्ने योजना बनाएका छन् । नेपाली उत्पादनका रुपमा ब्रान्डिङ गर्ने गरी आउने साउनबाट ‘बेक जुजु धौ केक’ सुरुवात गर्दै छन् ।छुट्टीमा नेपाल आएको मौका पारेर उनले दुई वर्षदेखि परिवारका सदस्यसँग यसमा अध्ययन र ‘ट्रायल’ गरिरहेका थिए । भन्छन्, ‘मेरी श्रीमतीले हृयान्डल गर्ने गरी आउने साउनबाट काठमाडौंमा नै सुरुवात गर्दै छौं, त्यसमा थप गर्नुपर्ने कामका लागि तीनचार महिनामा नेपाल आएका बेला सघाउँछु ।’ भक्तपुरे जुजु धौबाट तयार गरिने यो केकलाई अन्तर्राष्ट्रिय बजारमा पुर्‍याउने सोच उनले राखेका छन् ।"
अन्नपूर्ण आरोहणको ७५ वर्ष : बुवाको विरासतमा माथियास हर्जोगको आत्मिक यात्रा,"पोखरा — विश्वमै पहिलोपल्ट ८ हजार मिटरमाथिको हिमाल आरोहण गरेका फ्रान्सेली नागरिक मौरिस हर्जोगले आफ्नो किताब ‘अन्नपूर्ण’ मा लेखेका छन्, ‘मानिसको जीवनमा अरु अन्नपूर्णहरू पनि छन् ।’ अन्नपूर्ण आरोहणको अनुभूति समेटिएको उनको ‘बेस्ट सेलर’ किताबका यी पंक्तिको अर्थ हो– एउटा ठूलो सफलता प्राप्त गरिसकेपछि पनि जीवन सकिँदैन ।जीवन निरन्तर अगाडि बढ्छ, नयाँ चुनौतीहरू आउँछन् र हामीले हरेक पटक नयाँ सुरुआत गर्नुपर्छ । एउटा ‘अन्नपूर्ण’ जितिसकेपछि अर्को ‘अन्नपूर्ण’ हाम्रो प्रतीक्षामा हुन्छ ।सन् १९५०, जुन ३ । एउटा मिति जसले मानव इतिहासमा पर्वतारोहणको परिभाषा नै बदल्यो । फ्रान्सेली पर्वतारोही मौरिस हर्जोग र उनका साथी लुइस ल्याचेनलले विश्वमा पहिलोपल्ट ८ हजार मिटरभन्दा अग्लो हिमाल, अन्नपूर्ण प्रथम (८,०९१ मिटर) को चुचुरोमा पाइला टेके । यो केवल एक आरोहण थिएन, यो अदम्य साहस, अटल आस्था र मानव चेतनाको असीमित सम्भावनाको जीवन्त प्रतीक थियो ।फ्रान्सेली राष्ट्रिय टोलीले अन्नपूर्ण आरोहण गरेको मंगलबार ७५ वर्ष पुगेको छ । लुइसले आरोहणको पाँच वर्षपछि ३४ वर्षको उमेर ज्यान गुमाइसकेका छन् । मौरिसले सन् २०१२ मा ९३ वर्षको उमेरमा ज्यान गुमाए । यस वर्ष अन्नपूर्ण आरोहणको हीरक जयन्ती मनाउने तयारी गर्न गत वर्षको कात्तिकमा मौरिसका छोरा माथियास हर्जोग नेपाल आएका थिए । उनी उत्तरी मोहडाबाट अन्नपूर्ण चढ्न बुबा हिँडेकै बाटो उनी ‘नर्थ अन्नपूर्ण बेस क्याम्प’ पुगे । पोखराबाट म्याग्दीको बेनी, तातोपानी, नारच्याङ हुँदै उनी आधार शिविर पुगेका थिए ।हीरक जयन्ती मनाउन माथियास पुनः नेपाल आएका छन्, हिमालको छायाँमा आफ्नो बुबाको पाइलाहरू सम्झिँदै तर आफ्नै बाटो बनाउँदै । अहिले उनी योग र आध्यात्मिक सेवामा समर्पित छन् तर हरेक पाइला अझै पनि अन्नपूर्णको कथाले निर्देशित भइरहेको छ । यसपल्ट उनी एक्लै आएनन्, परिवारका सदस्य र फ्रान्सेली सांगीतिक टोलीलाई पनि लिएर आए । हीरक जयन्ती मनाउन उनी सोमबार उत्तरी आधार शिविर पुगे ।पहिलोपल्ट आधार शिविर पुग्दा उनले वरिपरि लस्करै उभिएका हिमाललाई हेरे । आफ्नो बुबाले टेकेको टाकुरोमा आँखा पुर्‍याए । योग गरे । ध्यानमा मग्न भए । आधार शिविरमा बनेको बुवाको सालिक सुम्सुम्याए । सालिक हेरेर उनी रोए । त्यो पीडाको आँसु थिएन, कृतज्ञताको थियो । ‘जब मैले बुबाको सालिक देखेँ । म चुपचाप त्यहाँ उभिएँ । एकछिनका लागि समय रोकिएको जस्तो लाग्यो,’ मसिनो स्वरमा उनले भने, ‘मलाई लाग्यो, म उहाँको पाइला पछ्याइरहेको छैन, म आफ्नो बाटोमा छु । तर त्यो बाटोमा उहाँको आशीर्वाद छ ।’अन्नपूर्ण आरोहणको हीरक जयन्ती मनाउन नेपाल आएका मौरिस हर्जोगका छोरा माथियासलाई पोखरा विमानस्थलमा स्वागत गर्दै पोखराका पर्यटन व्यवसायी ।अन्नपूर्ण आरोहणको हीरक जयन्ती मनाउन नेपाल आएका मौरिस हर्जोगका छोरा माथियासलाई पोखरा विमानस्थलमा स्वागत गर्दै पोखराका पर्यटन व्यवसायी ।आधार शिविरबाट फर्किएपछि एक साँझ पोखरामा भेटिएका उनले आफ्ना बुवासँगको स्मृति केलाए । ‘बुवा कम बोल्नुहुन्थ्यो तर कहिलेकाहीँ मन खोलेर बोल्नुहुन्थ्यो । एकदमै विनम्र हुनुहुन्थ्यो,’ माथियास सम्झन्छन्, ‘उहाँले कहिल्यै आफ्ना व्यक्तिगत अनुभवबारे धेरै बोल्नुभएन । तर कहिलेकाहीँ, हामी दुई मात्र हुँदा, उहाँका आँखामा गहिरो अनुभूति देखिन्थ्यो ।’माथियासका अनुसार, मौरिसले अन्नपूर्णको शिखर पुगेपछि जे अनुभव गरे, त्यो आध्यात्मिक रूपान्तरणको आरम्भ थियो । मौरिसले माथियाससँग भनेका थिए, ‘शिखरमा पुगेपछि मैले प्रेमको यस्तो अनुभूति गरेँ, जुन शब्दले बयान गर्न सकिँदैन । त्यो क्षणले मेरो जीवनको खालीपन भरिदियो ।’सन् १९५१ मा प्रकाशित मौरिस हर्जोगको पहिलो पुस्तक ‘अन्नपूर्ण : ८००० मिटर अग्लो चुचुरोको पहिलो विजय’ मा त्यस्ता अनुभूतिहरू केवल संकेतका रूपमा उल्लेख छन् । त्यस बेला फ्रान्समा व्यक्तिगत वा आध्यात्मिक विषयबारे खुला रूपमा बोल्न हुन्थेन । ‘उहाँले भनिरहनु भएको थिएन तर म बुझ्थेँ, उहाँको भित्र केही गहिरो परिवर्तन भएको थियो,’ माथियास सम्झन्छन् ।मौरिसको अनुभवमा आधारित पुस्तकले लाखौं पाठकलाई हिमालको रहस्य, चुनौती, र मानवीय उत्कर्षको कथा सुनायो । बिनाअक्सिजन, एकै सिजनमा र पहिलो प्रयासमै सम्पन्न भएकोले पनि यो आरोहण विशेष थियो । सन् १९५० को दशकमा अन्नपूर्ण आरोहण अहिलेको जस्तो सजिलो थिएन । उनीहरूसँग आजको जस्तो गुणस्तरीय जुत्ता, ज्याकेट जीपीएस वा अक्सिजन थिएन । छालाको जुत्ता, कपडाको ज्याकेट र हातमा एउटा नक्सा मात्र थियो । आरोहणपछि हर्जोग र ल्याचेनल दुवैले गम्भीर ‘फ्रस्टबाइट’को सामना गरे । जसका कारण हर्जोगले सबै औंलाहरू गुमाए ।आरोहणबाट फर्किएपछि मौरिसले धर्मका बारेमा पढ्न थालेका थिए । उनले हिन्दू धर्म, बौद्ध दर्शन, इसाई आस्थाको गहिरो अध्ययन गरे । ‘मलाई लाग्छ, त्यो अनुभव उहाँका लागि परम शक्तिसँगको सम्पर्क थियो । त्यसपछि उहाँ भगवानको खोजीमा लाग्नुभयो,’ योग र आध्यात्मिक सेवामा समर्पित माथियासले भने ।यही आध्यात्मिक जागरणले मौरिसलाई अझ गहिरो खोजीमा डोर्‍यायो । मौरिस विश्वभर चिनिए । ‘किनभने जब तपाईं यति शक्तिशाली र दिव्य अनुभूतिबाट गुज्रनुहुन्छ, तपाईं त्यसलाई बुझ्न चाहनुहुन्छ, तपाईं त्यस ऊर्जा नजिक जान चाहनुहुन्छ,’ माथियास भन्छन्, ‘त्यस क्षणपछि उहाँले अनेकौं तरिकामा भगवानको खोजी गर्न थाल्नुभयो ।’ यसले सन् १९९७ मा मौरिसको दोस्रो पुस्तक ‘अन्नपूर्ण : प्रिमियर ८०००’ लाई पनि जन्म दियो । पहिलो किताब लक्ष्य, आरोहण, शिखरबारे थियो भने दोस्रो पुस्तक उनको भित्री परिवर्तनबारे थियो । मौरिसका दुई किताब विश्वका ४० भन्दा बढी भाषामा प्रकाशित भएर हालसम्म १ करोड १० लाख प्रतिभन्दा बढी बिक्री भइसकेका छन् ।मौरिसले आफ्नो दोस्रो किताबको पहिलो पाठक छोरालाई नै बनाएका थिए । ‘त्यो मेरो लागि असाधारण क्षण थियो,’ माथियास भन्छन्, ‘पहिलो किताबमा विजयको कथा थियो तर दोस्रोमा उहाँको भित्रको परिवर्तन थियो ।’ त्यस पुस्तकको अन्तिम वाक्य ‘मानिसको जीवनमा अरु अन्नपूर्णहरु पनि छन्’ माथियासको हृदयमा सदैव गुञ्जिरहन्छ, ‘बुबाले मलाई सिकाउनु भएको कुरा थियो– हिमाल बाहिर मात्र होइन, भित्र पनि चढ्नुपर्छ ।’मौरिस हर्जोगको नेपालसँगको सम्बन्ध केवल एउटा आरोहणमा मात्र सीमित थिएन । त्यो त आत्माको एउटा अटूट सम्बन्ध थियो । उनी निधन हुनु अघिसम्म नेपालसँग जोडिएका थिए । ‘म सानो हुँदा हरेक आइतबार राजा महेन्द्रले हाम्रो घरमा फोन गर्नुहुन्थ्यो,’ माथियासले मुस्कुराउँदै भने, ‘बुबा फोन उठाएर निकै आत्मीयताका साथ कुरा गर्नुहुन्थ्यो । नेपालले उहाँलाई धेरै दिएको थियो र उहाँलाई त्यो फर्काउनु स्वभाविक लाग्थ्यो । उहाँले पूर्वाधार, विकास र अन्य धेरै क्षेत्रमा सहयोग गर्नुभयो ।’बुवाले अन्नपूर्ण आरोहण गर्दा माथियास जन्मिइसकेका थिएनन् । तर उनको लागि पनि नेपाल नयाँ भूमि पनि थिएन । सन् १९९३ मा उनी बुवासँग नेपाल आएका थिए । त्यतिबेला उनी १४ वर्षका थिए । काठमाडौं आएर कैलाश पर्वत र मानसरोवर गएको उनलाई अझै सम्झना छ । ‘मैले केही फोटोहरू ल्याएर बाटोमा बालबालिकालाई दिएको थिए,’ उनले सम्झिए, ‘त्यो मेरो लागि निकै मनछुने क्षण थियो ।’आजभन्दा ७५ वर्ष पहिले अहिलेजस्तो सञ्चारको सुविधा थिएन । सन् १९५० को दशकमा जब नेपाल पश्चिमी संसारका लागि पूर्णतः अज्ञात थियो र हिमाल चढ्नु चन्द्रमामा पुग्नुसरह थियो । त्यतिबेला मौरिस हर्जोगको टोलीले इतिहास रचेको थियो । अन्नपूर्ण आरोहण फ्रान्सको राष्ट्रिय अभियान थियो, व्यक्तिगत होइन । मौरिस दोस्रो विश्वयुद्धमा फ्रान्सेली प्रतिरोध आन्दोलनका सदस्य थिए । ‘उहाँ सबैभन्दा राम्रो आरोही नभए पनि उहाँसँग नेतृत्वको अनुभव थियो,’ आरोहण दलमा मौरिस छनोट हुनुको कारण बताउँदै माथियासले भने, ‘कठिन परिस्थितिमा मान्छे र स्रोत व्यवस्थापन गर्ने सीप उहाँसँग थियो । त्यसैले उहाँ चयनमा पर्नुभयो ।’ अन्नपूर्ण आधार शिविर पुगेर फर्किएपछि अहिले पनि उनी कल्पना गर्छन्- ७५ वर्षअघि, प्रविधिविहीन अवस्थामा, छालाको जुत्ता, नक्साबिना, जीपीएस बिना आरोहण कसरी सम्भव भयो ? साहस र सामूहिकता नै उनी बुवाको सफलताको कारण मान्छन् ।माथियास पाँच वर्षअघि नै नेपाल आउन चाहन्थे । उनलाई कोरोना महामारीले रोक्यो । अहिले उनी योग र आध्यात्मिक सेवामा समर्पित एक साधकका रूपमा आफ्नो बुबाको पदचाप पछ्याउँदै आफ्नै आत्म-यात्रामा छन् । उनको आगमनले अन्नपूर्णको कथालाई फेरि एकपल्ट ताजगी दिएको छ ।मौरिस हर्जोगले भौतिक अन्नपूर्ण जिते तर माथियास आफ्नो जीवनको आध्यात्मिक अन्नपूर्ण खोजिरहेका छन् । उनी अहिले जर्मनीमा योग स्कुल चलाउँछन् । ध्यान शिविर आयोजना गर्छन् । अन्तर्राष्ट्रिय योग शिक्षकहरूलाई प्रशिक्षण दिन्छन् । तर उनको मन अझै नेपालमै अडिएको छ । ‘म यहाँ एउटा गैरनाफामूलक स्कुल खोल्न चाहन्छु, जहाँ योग, अंग्रेजी र नेपाली जीवनदर्शन सिकाउन सकियोस्,’ उनी भन्छन्, ‘नेपालको ज्ञान परम्परा, बौद्ध दर्शन, र प्रकृतिसँगको सहअस्तित्व आजको संसारका लागि अमूल्य छ ।’माथियासको आगमनले केवल विगतको सम्झना मात्र ल्याएको छैन, यसले भविष्यका लागि पनि प्रेरणा दिएको छ । उनी पर्यटन र संरक्षणबीच सन्तुलनको वकालत गर्छन् । भन्छन्, ‘हामीले आर्थिक विकास र वातावरणीय संरक्षणबीचको मध्यम मार्ग खोज्नैपर्छ । अन्तर्राष्ट्रिय सहकार्य अत्यन्त आवश्यक छ ।’ युवा पुस्तालाई लक्ष्य गरी पर्यटन, प्रकृति र पर्वतीय संस्कृति केन्द्रित भएर नेपालको प्रवर्द्धन गर्नुपर्ने उनी सुझाउँछन् ।म्याग्दीको अन्नपूर्ण गाउँपालिकामा पर्ने उत्तरी आधार शिविरमा मौरिस हर्जोग, लुइस ल्याचेनल र पहिलो नेपाली आरोही सोनाम वाङ्चुक शेर्पाको अर्धकदको सालिक राखिएको छ । मंगलबार प्रधानमन्त्री केपी शर्मा ओलीले सालिक अनावरण गर्ने पूर्व योजना रहे पनि मौसमको खराबीले हेलिकप्टर पुग्न सकेन । उनले नारच्याङमा पुगेर ‘मौरिस हर्जोग पदमार्ग’ र खुला संग्रहालयको उद्घाटन गरे । सालिक अनावरण गर्न उर्जा, सिंचाइ तथा जलस्रोत राज्य मन्त्री खमबहादुर गर्बुजा पुगेका थिए । नेपाल पर्यटन बोर्ड, ट्रेकिङ एजेन्सिज एसोसियसन अफ नेपाल (टान) गण्डकी, नेपाल पर्वतारोहण संघ, गण्डकी लगायतले जेठ १७ देखि २२ सम्म विविभ कार्यक्रम गरी हीरक जयन्ती मनाइरहेका छन् ।हीरक जयन्ती सकिएपछि माथियास जर्मनी फर्किनेछन् । उनको मनले नेपाल फर्कनुपर्छ भन्छ । बुवाको नेपालसँगको सम्बन्धले आफ्नो जीवनले आकार पाएको उनी ठान्छन् । पोखरा वरपर कतै चिटिक्कको घर बनाएर बस्न मन छ, जुन घरको झ्यालबाट हिमाल देखियोस् । घर इँटले मात्रै बनेको नहोस्, हरेक भित्ता, छानो, झ्याल र ढोकामा शान्तिको महसुस होस् ।मौरिसले संसारभरिका हिमाल आरोहीहरूको सम्मेलन आयोजना गर्थे । अब फ्रान्स सरकारको सहयोग लिएर त्यो परम्परा कायम राख्ने प्रयत्नमा उनी छन् । बुवाले छोडेर गएका जिम्मेवारी पूरा गर्नु आफ्नो अघि सिंगो अन्नपूर्ण उभिनुजस्तै भएको उनी ठान्छन् । भन्छन्, ‘अन्नपूर्ण केवल हिमाल मात्रै होइन, चुनौतीहरूको प्रतीक हो ।’"
"‘नक्कली प्रचण्ड’ बनेर हँसाउँथे, तर रुवाएर गए","काठमाडौँ — दुई वर्षअघिको एक भेटमा ‘नक्कली प्रचण्ड’ उपनामले चिनिएका हाँस्य कलाकार घनश्याम गौतमले भनेका थिए, ‘बाँचुन्जेलसम्म स–साना कुरामा खुसी हुनु नै मेरो लागी सौभाग्यको कुरा हो ?’सधैं स–साना कुरामा खुशी खोजीहिँड्ने यिनै घनश्याम अब यो संसारमा छैनन् । कलाकारिता र नाट्य क्षेत्रमा आफ्नो परिचय बनाइरहेका उनीको ४३ वर्षको उमेरमा निधन भयो । परिवारका अनुसार दुई वर्षदेखि क्यान्सर रोगसँग जुधिरहेका उनले सोमबार राति १२ बजेर ८ मिनेटमा भक्तपुर ताथलीस्थित काठमाडौं क्यान्सर अस्पतालमा अन्तिम श्वास फेरे ।२०६४ सालको कुरा हो । पहिलो संविधानसभाको चुनावी रापताप थियो । नाटक लिएर दार्चुला पुगेका उनले प्रचण्ड उपनामले समेत चिनिने माओवादी केन्द्रका अध्यक्ष पुष्पकमल दाहालको अभिनय गरेका थिए । उनको यो अभिनय यति बेजोड भइदियो कि, त्यसपछि उनको सार्वजनिक परिचय नै बन्यो ‘नक्कली प्रचण्ड’ ।चर्चित टेलीश्रृंखला 'मेरी बास्सै'देखि 'झ्याइँकुटी झ्याइँ'सम्ममा उनी ‘नक्कली प्रचण्ड’ कै भूमिकामा देखिएर थप लोकप्रिय भए । सडक नाटक, रेडियो नाटक र कचहरीमा सक्रिय गौतम विभिन्न स्कुलहरूमा पनि अभिनय सिकाउने गर्थे । गत भदौमा उनले बिरामीकै अवस्थामा तिजको गीत ‘मै अभागी चेली खुशी छैन बरिलै...’ बजारमा ल्याएका थिए ।हरेक वर्ष हुने गाईजात्रा हाँस्य व्यंग्य कार्यक्रममा उनले अभिनयमार्फत धेरैलाई पेट मिची मिची हँसाए । २०८० गाईजात्राको नजिकिँदै गर्दा बिरामी परेपछि भने उनको अभिनय यात्रामा ब्रेक लाग्यो ।०८० असारको कुरा हो । घनश्याम एक्कासी पेट दुख्ने समस्याले थलिए । सुरुमा त उनले दिसामा रगत देखिएकाले पायल्सको समस्या हो कि भनेर आर्युवेदिक उपचारमा लागे । समस्या बल्झिँदै गएपछि र थप उपचारमा जुटेपछि मात्रै उनले थाह पाए उनले आफूलाई ठूलो आन्द्रामा क्यान्सर भएको ।श्रीमती युगज्योतिले सुरुमा भक्तपुर क्यान्सर अस्पतालबाट सुरु भएको गौतमको उपचार भारतका अस्पतालदेखि काठमाडौं क्यान्सर अस्पतालमा आएर टुंगिएको बताइन् ।कलाकारिता क्षेत्रमा रहँदा वाहवाही पाएका घनश्याम क्यान्सर भएसँगै गुमनाम बन्न थाले । अस्पतालहरु चाहर्दै र अनेकथरी औषधिमा निर्भर बन्दै उनले अप्ठ्यारा दिनहरु बिताए । भएको सबै पैसा उपचारमा सकिएको श्रीमती युगज्योतिले केही दिनअघिको कुरामा दुःखेसो सुनाएकी थिइन् ।आफ्नो कुशल अभिनयमार्फत सबैलाई हँसाउने घनश्याम सबैलाई रुवाएर परलोक गए । उनको पार्थिव शरीर मंगलबार पशुपति आर्यघाटमा अन्त्येष्टि गरिएको छ ।"
सुभाष नेपालीकी आमा : नागाल्यान्डमा मजदुरी गरेका छोरा राष्ट्रसंघका आर्थिक सल्लाहकार,"काठमाडौँ — विभेदको जलनले कतिसम्म पोल्छ ? त्यो पीडा नभोग्नेहरूले सायदै अनुभूत गर्लान् । जात व्यवस्थाको सबैभन्दा पिँधमा पिल्सिएका समुदायमाथि भएका विभेद र निषेधका शृंखला अहिले पनि जारी छ । कथित उपल्ला जातहरूको बाहुल्य भएको समाजमा दलितहरूका लागि पिँढीभित्र टेक्न मात्र होइन, ठूला सपना देख्न पनि वर्जितझैं थियो । तिनै निषेधका पर्खालविरुद्ध संघर्ष मात्र होइन, कठोर परिश्रमबाट अर्घाखाँची, सन्धिखर्कका सुभाष नेपालीले आफूलाई अटल उभ्याए । उनी अहिले संयुक्त राष्ट्रसंघको आर्थिक सल्लाहकार छन् । अन्तर्राष्ट्रिय आर्थिक सल्लाहकार बनेर सुभाष छिट्टै श्रीलंका उड्दै छन् । संयोग यस्तो भइदियो, हिजो निषेध गर्नेहरू नै अहिले उनको नाममा गर्व गर्छन् ।केही समयअघि सुभाष सन्धिखर्क पुगेका थिए । गाउँको माटोमा उभिनासाथ विगतका स्मृतिले स्वागत गरे । यो न्यानो मात्र थिएन, बिझाउने पनि थियो । केही स्मृतिले डसे । हिजो स्कुलबाट फर्किंदै गर्दाको होटल आज पनि उसैगरी चलिरहेको थियो । मान्छेहरू भित्र–बाहिर गरिरहेका थिए । त्यही दृश्यमा उनले एउटा स्कुले केटोको टिठलाग्दो अनुहार सम्झिए । जसलाई भित्र–बाहिर गर्न अरूलाई जस्तो सजिलो थिएन । खाजा खान भित्र पसेका ती किशोरलाई होटल मालिकले गलहत्याउँदै बाहिर निकालेका थिए । कारण एउटै थियो, जात । अपमानित भएर बाहिरिँदै गरेको त्यो किशोरको अनुहारमा आँसुसँगै विद्रोह पोखिएको थियो । अपमानको त्यो खत तिनै किशोर सुभाषको हृदयमा अझै पनि गहिरो छ ।गाउँ पुगेपछि आउने यादका शृंखलामा एउटा अनुहार सधैं चहकिलो बल्छ । त्यो चहकिलो अनुहार अहिले भने निभिसकेको छ । गाउँलेहरू अहिले पनि सम्झन्छन्, उनको गुनिलो स्वभाव । तिनै आमा शिवकला नेपालीलाई सुभाष पुस्तकका पानाहरूमा पनि समेट्न चाहन्छन् । ‘आमाको भागमा सधैं दुःख मात्र पर्‍यो,’ सुभाष बेचैन सुनिन्छन् । २०१७ मा जन्मेकी शिवकलाको ११ वर्षको उमेरमा टामबहादुरसँग विवाह भयो । त्यस दिनदेखि नै शिवकलाका दुःखका दिन सुरु भए । पहाडका उकाली–ओरालीमा भारी बोक्ने काम गर्थे दम्पती नै । जब हजुरबा नागाल्यान्ड गए, बा पनि उतै लागे । बासँग केही वर्ष आमा पनि उतै बसिन् । बा नागाल्यान्डमा चौकीदारी गर्थे । सुभाष त्यतै जन्मे ।पछि सुभाष र उनका दुई बहिनीहरू सन्धिखर्कमै हुर्किए । हुर्कंदै गर्दा सुभाषले आमा सुतेको कहिल्यै देखेनन् । ‘म सुत्ने बेलासम्म पनि आमा घरको काममै खटिनु हुन्थ्यो । म उठ्दा काममा हिँडिसक्नुभएको हुन्थ्यो,’ सुभाष सम्झन्छन् । गाउँमा पानीको समस्या थियो । दलितलाई कुवामा पानी भर्न निकै सकस थियो । गैरदलितले नभरुन्जेल पर्खेर बस्नुपर्थ्यो । ‘त्यसमाथि एउटाले भरिसकेको छ, अर्को गैरदलित परबाट आउँदै छ भने उसले ठाउँ नछोडिदिने । परको मान्छेलाई पर्खेर बस्ने । उनीहरूले भरुन्जेल पर्खेर बस्नुपर्ने । त्यसरी पर्खंदा–पर्खंदा पानी सकिन्थ्यो,’ सुभाष विभेदको चपेटामा परिरहेकी शिवकलाको संघर्ष भन्छन्, ‘त्यसैले पनि आमा बिहानै ३ बजे उठेर पानी भर्न जानुहुन्थ्यो ।’शिवकलासँग फुर्सद कहिल्यै भएन । सन्तानसँग बसेर कुरा गर्ने, रमाउने समय पनि कहिल्यै पाइनन् । खेतबारीको उब्जनीले ३ महिना पनि खान पुग्दैन थियो । सुभाषका बाले ३२ वर्ष नागाल्यान्डमा चौकीदारी गरे । आमाले मेलापातसँगै भैंसी, बाख्रा पालेर घर चलाउँथिन् । श्रीमान्ले पठाएको रकम जोगाएर एक दिन खेत किन्ने निर्णय गरिन् । तर पैसा हुँदा पनि जमिन किन्न कहाँ सजिलो थियो र ? कथित उपल्लो जातकाले जमिनको खरिदमा पनि जातकै पर्खाल लगाए ।एक जना कथित उपल्लो जातकालाई आमाले केही ऋण सापटी दिएकी थिइन् । उनले त्यो फिर्ता गरेका थिएनन् । उनैले आफ्नो खेत बेच्न खोजेका थिए । जब शिवकलाले किन्ने भइन्, तब तनाव सिर्जना भयो । ‘तल्लो जातकालाई खेत बेच्न दिँदैनौं,’ उनका दाजुभाइले भाँजो हाले । शिवकलाले पैसा पनि दिइसकेकी थिइन् । ‘न खेत पाइन्छ, न दिएको पैसा फिर्ता,’ शिवकलालाई फसाद पर्‍यो । त्यो जग्गा आफ्नो नाममा ल्याउन उनले सदरमुकाममा भएको तीन आना जग्गासँग सट्टापट्टा गर्ने उपाय रचिन् ।‘खेत लिए पनि नक्सामा त्यसको दुई पाटो हामीलाई दुःख दिने मान्छेकै पर्दो रहेछ । उनले दुई गरा रोकिदिए । आमाले त्यो पनि केही पैसा दिएर सल्टाउनुभयो,’ उनी सम्झिन्छन् । यता भने ती व्यक्तिका दाजुभाइको अवरोधका कारण आमाले सदरमुकामको जग्गासँग कागजी सट्टापट्टा मात्र गरेकी थिइन् । लगत्तै सदरमुकामको जग्गा आमाकै नाममा पास गर्ने सर्त थियो । तर, ती व्यक्तिले झुलाउन थाले । त्यही घटनाबाट आमाको मानसिक तनाव सुरु भयो । आमामा विभिन्न रोग देखिन थाले ।सुभाष स्कुल पढ्दादेखि सुरु भएको उनको समस्या स्नातकोत्तर सक्दा मात्र सुल्झिएको थियो ।...आमालाई सबैभन्दा बढी पीर छोराको थियो । पिटाइ खाएर घर फर्किन्थे सुभाष । उनी विद्रोही थिए । सबैले भन्थे, ‘यो हरामी छ ।’ सुभाष फर्केर हेर्छन्, ‘त्यतिबेला म किन हरामी थिएँ, जड कसैले बुझेनन् ।’ पानी लिन जाँदा आमा विभेद सहेर पर्खेर बस्न सक्थिन् तर सुभाष सक्दैनथे । उनी भरेको गाग्री उठाएर बाहिर राखिदिन्थे । अनि आफ्नो भर्न थाल्थे । त्यतिबेला उनीमाथि सामूहिक हातपात हुन्थ्यो । जति पिटाइ खाए पनि उनी हार मान्दैनथे । सुभाषको समुदायमा जनावरको छाला काढेर प्रशोधन गर्ने गरिन्थ्यो । त्यसका लागि अमला र खयरको बोक्रा आवश्यक पर्थ्यो । बोक्रा खोज्दै हिँड्ने भएकाले गाउँमा ‘बोक्रे’ भनेर खिसिट्युरी गरिन्थ्यो । ‘बोक्रे’ शब्द सुभाषका लागि सहिनसक्नु हुन्थ्यो । उनी लड्न तम्सिहाल्थे ।गल्ती अरूकै भए पनि दोष सुभाषले पाउँथे । आमाकहाँ ‘कम्प्लेन’ पुग्थ्यो । आमा सुभाषलाई कुट्न बाध्य हुन्थिन् । आमालाई डर थियो, ‘छोरालाई कसैले केही गरिदिने पो हो कि !’ कक्षा ६ मा पढ्दाको एउटा घटना उनले बिर्सेका छैनन् । कथित उपल्लो जातका दुई साथीले ‘बोक्रे’ भनेर जिस्क्याएपछि उनी लड्न गए । सुभाषलाई मरणासन्न हुने गरी कुटे ।घाइते भएर उनी घर पुगे । शिवकला आत्तिँदै, रुँदै छोरालाई बोकेर हस्पिटल लगिन् । पछि स्कुलमा प्रधानाध्यापकलाई उजुरी गर्न गइन् । प्रधानाध्यापकले बेवास्तापूर्वक उल्टै छोराको गल्ती देखाउँदै भने, ‘यो मान्छे यस्तो झगडा गर्छ भन्ने थाहा थिएन ?’घटना यतिमा मात्र सीमित छैन । एक पटक प्रधानाध्यापकको छोरा झोलामा जेरी बोकेर घर फर्किंदै थिए । सुभाषले झुक्किएर छोएपछि उनले ‘जेरीको पैसा तिर्’ भन्दै सुभाषलाई झम्टिए । त्यहाँ पनि सुभाषको भागमा कुटाइ नै पर्‍यो । आमालाई यस कुराले नमीठो आघात पार्‍यो । आमा छोराको चिना देखाउन ज्योतिषकहाँ पुगिन् । ‘तिम्रो छोरा ठूलो मान्छे हुन्छ,’ ज्योतिषले भनिदिए । आमाको अनुहारमा बेग्लै चमक छायो । घरमा आएर छोरालाई सुनाइन्, ‘तँ त गाडी चढ्ने हुन्छस् रे ।’ तर आमाको सपनाको पनि परिधि थियो । उनलाई त छोरा ‘पियन’ मात्र भइदिए पनि अनेक हुन्थ्यो । ०५३ मा एसएलसी नजिकिँदै थियो । पास हुने आस थिएन सुभाषलाई । उनी नागाल्यान्ड जान चाहन्थे । इन्डियन आर्मीमा भर्ती हुन चाहन्थे । नभन्दै एसएलसीपछि उनी नागाल्यान्ड गए, पेट्रोल पम्पमा मजदुरी गर्न थाले । त्यहाँ पनि नेपाली मजदुरमाथि गरेको अपमान सहन नसकेर झगडा पर्‍यो । आर्मी बन्ने सपना त्यागेर उनी नेपाल फर्किए । एसएलसीमा उनी अंग्रेजी र गणित विषयमा फेल भए । अर्को पटकमा पास गरे ।न पढाइ, न पढ्ने चाह । तर सुभाषको जीवनमा ‘यू टर्न’ कसरी सम्भव भयो ? उनी गाउँबाट दुई घण्टा उकालो हिँड्दै सदरमुकाम पुगेको त्यो दिन सम्झन्छन् । ‘मेरो क्लासमेट रामजी भट्टराईले एउटा कार्यक्रम छ भनेर लगे । त्यहाँ राष्ट्रिय जनमोर्चानिकट अखिल छैटौंको राजनीतिक तालिम रहेछ । मैले एक साताको तालिम लिएँ । त्यसपछि श्रम शिविरमा १५ दिन बसेर बारी खन्ने काम गर्‍यौं,’ सुभाष सुनाउँछन् । त्यो बेला उनले खुमानन्द भुसाललाई भेटे । जसबाट उनले राजनीतिक चेतना पाए । संगठनमा लाग्दा सबैभन्दा डर आमालाई थियो । छोरालाई मार्छन् कि भन्ने पीरले उनी रातभर छटपटाउँथिन् । छोरा खोज्न भौंतारिँदै हिँड्थिन् । गाउँमा छोरा बिग्रियो भन्नेसँग शिर झुकाउँथिन् ।विभेदविरुद्ध एक्लै लडिरहेका सुभाषलाई पहिलो पटक अनुभूत भयो, ‘अब मेरो संघर्षले संगठित रूप पायो ।’ त्यहाँबाट उनको राजनीतिक र साहित्यिक पठन यात्रा सुरु भयो ।उनी जिल्ला कमिटीमा बसेर काम गर्न थाले । दुई वर्षपछि संगठन त्यागे । त्याग्नुको कारणबारे सुभाष सुनाउँछन्, ‘त्यहाँ पूर्णकालीन कार्यकर्ता जिल्लाभन्दा माथि उठ्न सकेका थिएनन् । माथि पुगेकाहरू प्रायः ले मास्टर्स गरेका थिए । मलाई पनि माथि पुग्नु थियो । त्यतिबेला लाग्यो, माथि पुग्न त पढ्नै पर्दो रहेछ ।’त्यसपछि नै हो, सुभाषमा अध्ययनको गहिरो भोक जागेको । सुभाषले बुटवल बसेर स्नातक पढे । अंग्रेजीमा निखार ल्याउन मिहिनेत गरे ।स्नातक पढ्दाको सुरुवाती समय उनले छापाखानामा अपरेटरको काम गरे । बिस्तारै भाषा राम्रो भएपछि उनले अंग्रेजी भाषा नै पढाउन थाले । स्नातकका बेलामा घरमा आर्थिक संकट बढिरहेको थियो । त्यतिबेला बाले भने,‘अब तिमी नपढ, कमाउनुपर्छ ।’ आमाले भने अड्डी कसिरहिन्, ‘हैन, जसरी हुन्छ पढाइ छोड्नु हुन्न । पढेर मात्र दुःखबाट छुटकारा मिल्छ ।’ सुभाषले स्नातकमा बुटवल बहुमुखी क्याम्पस ‘टप’ गरेपछि गाउँले सबै चकित परे । उनीप्रतिको सामाजिक धारणा एकाएक बदलियो । शिवकला अब शिर ठाडो पारेर हिँड्नसक्ने भइन् ।सुभाषको पढाइ रोकिनेवाला थिएन । न त आमा रोकाउन चाहन्थिन् । उनी छोरा अघि बढेको, फैलिएको हेर्न चाहन्थिन् । उनलाई छोरामा पूर्ण भरोसा थियो । स्नातकोत्तर पढ्न काठमाडौं आएका सुभाषलाई सुरुमा डेराको समस्या पर्‍यो । कहाँ बस्ने ? निर्क्योल थिएन । त्यसअघि काठमाडौं आएका साथीहरूलाई फोन गरे, उठेन । पछि एक जना भद्र मित्रले साथीहरूले फोन नउठाउनुको कारण भने, ‘दलितलाई कसरी रुम सेयर गर्ने भनेर नउठाएका हुन् ।’ त्यो कुरा सुभाषको हृदयमा बेस्सरी गढ्यो । उनी त्यसको जवाफ जीवनको सफलताबाटै दिन चाहन्थे । मासिक ६ सयको कोठा खोजे, जात ढाँटेर बसे । पहिलो मास्टर्स अंग्रेजीमा गरे । त्यसपछि पढाउनका लागि कलेज चहारे, कतै पाएनन् । आमाले पूर्वराज्यमन्त्री मानबहादुर सुनार चिनेकी थिइन् । छोरालाई लिएर जागिर माग्न पुगिन् । तर मानबहादुरबाट कुनै सहयोग पाएनन् । पछि चाबहिलमा अंग्रेजी भाषा पढाउन थाले ।तैपनि उनले जागिरका लागि प्रयास छोडेनन् । १ सय ७० ठाउँमा एप्लिकेसन हालेपछि यूएनएचसीआरमा नाम निकाले । मासिक ४० हजारको पहिलो पक्का जागिर पाउँदा परिवारमै खुसी छायो । जागिर पाए पनि उनले पढाइलाई निरन्तरता दिइरहे । छात्रवृत्तिमा अमेरिका पढ्नका लागि तारन्तर प्रयास गरिरहे । पछि अर्थशास्त्रमा मास्टर्स गर्न ‘फुल ब्राइट स्कलरसिप’ मा अमेरिका उडे । कुनै समय मजदुरी गर्न नागाल्यान्ड पुगेको छोरो पढ्नका लागि अमेरिका उड्नु आमाका निम्ति कल्पना बाहिरको विषय थियो । आमालाई धेरैले भनेछन्, ‘कति भाग्यमानी तिमी ।’शिवकला कम बोल्थिन् । खुसीलाई भित्रभित्रै अटाउँथिन् । अमेरिका गएपछि आमाछोराबीच लामा–लामा कुरा हुन्थे । ‘असाइमेन्ट’ को प्रेसर थाम्न नसकेर उनी आमासँग फोनमा रुन्थे । आमा सम्झाउँथिन् । सुभाषले बोस्टर्न युनिभर्सिटीबाट अर्थशास्त्रमा मास्टर्स गरे । त्यसपछि विश्व बैंकमा जागिरे भए । उनले बाआमालाई अमेरिका बोलाए ।अमेरिकामा छँदादेखि नै शिवकलालाई पेट दुख्ने समस्या सुरु भयो । रोगका विभिन्न संकेत देखिन थालेपछि सुभाषमा चिन्ता छायो । उनले अमेरिकाको करिअर छाडेर परिवारसहित नेपाल फर्के । धेरै ठाउँमा धाउँदा पनि रोग पत्ता लागेन । एक दिन आमाले बान्ता गरिन् । लगत्तै ओम हस्पिटल लगियो । भिडियो एक्सरेपछि थाहा भयो, शिवकलालाई ठूलो आन्द्रामा क्यान्सर भएको रहेछ । त्यो पनि अन्तिम स्टेजको । तर आमाले सकारात्मक भावमा भनिन्, ‘चिन्ता नलिनू, डाक्टरले अपरेसन गरेपछि ठीक हुन्छ ।’ यो बीचमा आमा अत्तालिने, निराश हुने कहिल्यै गरिनन् ।अस्पतालको शय्यामा हुँदा पनि आमा छिमेकीको चिन्ता गर्थिन् । अन्तिम दिनहरूमा उनी छोरालाई सम्झाउँथिन्, ‘बहिनीहरूलाई दुःख नदिनू ।’ सुरुदेखि नै आमालाई छोरामा विश्वास थियो, ‘तिमीले यत्रो गरिरहेका छौ, म निको हुन्छु ।’ बोलिरहने आमा बिस्तारै सुस्त हुन थालिन् । आवाज बस्दै गयो । छोराको मुखमा हात राखेर छाम्थिन् ।२०७४ जेठ १ मा शिवकलाले ५६ वर्षको उमेरमा जीवन विसर्जन गरिन् । मृत्युअघि उनको चाहना थियो, छोराले बनाएको घर हेर्ने । ‘आमाले जतिसक्दो छिटो घर बनाए हुन्थ्यो भन्ने चाहना राख्नुभएको थियो तर देख्न पाउनुभएन,’ सुभाष भन्छन् । दुःखका दिन दूर हुने बेला नै आमाले संसार छाडिन् । ‘जति आमाले दुःख गर्नुभयो, त्यसको लाभ लिन पाउनु भएन । मेरो सफलताको साक्षी बन्न पाउनु भएन,’ सुभाष थकथक मान्छन् ।आमा बितेपछिका दिन सुभाषका निम्ति पीडादायक त थिए नै । तर त्यो पीडालाई उनले सिर्जनशील बनाउन खोजे । गाउँमा आमाका नाममा बाल पुस्तकालय बनाए । आफूले पढेको स्कुलमा आमाका नाममा अक्षय कोष स्थापना गरे । सुभाष यूएनको जागिरमा जति परिश्रम गर्थे, त्यति नै समय र सीपको लगानी उनले दलित आन्दोलनका लागि पनि दिन्थे । अघिल्लो वर्ष उनको सक्रियतामा रूपन्देहीमा दलित ज्ञान उत्सव भयो । त्यो ऐतिहासिक कामलाई अहिले तिलोत्तमा नगरपालिकाले निरन्तरता दिएको छ । दलित रिडरको सुरुवात गरेर विभिन्न अभियान चलाए । ‘राइटिङ फर सोसल जस्टिस’ को अभियान चलाए । जातीय र लैंगिक विभेविरुद्धको स्तम्भ लेख्न सबैलाई प्रोत्साहन गरे ।जीवनमा आउने ठूला अवसर र निर्णयहरूमा सुभाषलाई खड्कने एउटै कुरा हो– आमा । हिजोको दिनमा आमा थिइन्, अक्षरै नछिचोले पनि आमाले दिने सल्लाह सबैभन्दा उत्तम हुन्थ्यो । सुभाषको दुविधा मेटाउने महत्त्वपूर्ण पात्र थिइन्– आमा । अहिले आमा छैनन्, आमाको आशिर्वाद छ । सुभाषलाई प्रेरणा मानेर बेलाबेला भाइबहिनीहरू भेट्न आउँछन् । उनी एउटै सुझाव दिन्छन्, ‘तिमी जीवनमा कुनै निर्णय लिनुअघि आमाको मुख हेर, आमाको संघर्षलाई नियाल । आमालाई सम्झ । यति गर्‍यौ भने कहिल्यै गलत हुनेवाला छैन ।’"
"इजरायलद्वारा तेहरानमा शक्तिशाली आक्रमण, इरानी सुरक्षा निकाय र इभिन जेललाई निशाना","तेहरान — इजरायलले सोमबार इरानको राजधानी तेहरानस्थित इरानी सेनाको संरचना र प्रसिद्ध इभिन जेलमाथि हवाई प्रहार गरेको छ ।इजरायलका अनुसार यो आक्रमण हालसम्मकै सबैभन्दा शक्तिशाली रहेको बताइएको छ । युद्धको ११औं दिनमा इजरायलले तीव्र बल प्रयोगका साथ इरानी ‘शासनका लक्षित संरचना’ हरूमा कारबाही गरेको जानकारी दिएको छ ।इजरायली रक्षामन्त्री इस्राएल कात्जले उक्त कारबाहीलाई ‘अभूतपूर्व बल प्रयोगसहित शासनको नियन्त्रण संरचनामाथिको प्रहार’ भनी वर्णन गरे । उनका अनुसार आक्रमणका लक्ष्यहरूमा इभिन जेल, घरेलु बासिज मिलिसियाको कमाण्ड केन्द्र र इरानी सेनाको संरचना समावेश थिए । इभिन जेल राजनीतिक बन्दी र शासन विरोधीहरूलाई राख्ने ठाउँका रूपमा चिनिन्छ ।इजरायली सेनाले एक वक्तव्यमार्फत् आक्रमणको उद्देश्य ती संरचना निस्तेज पार्नु रहेको जनाएको छ, जुन इरानमा आन्तरिक सुरक्षाको निगरानी तथा शासनको स्थायित्व सुनिश्चित गर्ने काममा संलग्न थिए । साथै, तेहरान दक्षिणतर्फको पर्वतीय क्षेत्रमा अवस्थित महत्त्वपूर्ण फोर्डो युरेनियम समृद्धिकरण केन्द्र पनि निशानामा परेको थियोइजरायली सेनाले भने अनुसार, फोर्डो केन्द्रको ‘पहुँच मार्गलाई अवरुद्ध गर्न’ सोमबार आक्रमण गरिएको हो । उक्त स्थानमा अघिल्लो दिन संयुक्त राज्य अमेरिकाले ‘बंकर बस्टर’ बम प्रयोग गरी आक्रमण गरिसकेको थियो । अमेरिका तथा इजरायलले इरानको आणविक कार्यक्रमलाई सम्भावित खतराको रूपमा लिएका छन् ।इरानी स्वास्थ्य मन्त्रालयका अनुसार इजरायली आक्रमणबाट अहिलेसम्म ४०० भन्दा बढी व्यक्तिको मृत्यु भइसकेको छ । उता, इरानका आक्रमणहरूले इजरायलमा २४ जनाको ज्यान गएको पुष्टि गरिएको छ ।तेहरानमा आक्रमणपछि विद्युत् आपूर्ति प्रणालीमा असर परेको र केही समयका लागि विद्युत् अवरोध भएको इरानी सञ्चारमाध्यमहरूले जनाएका छन् । उता इजरायलको राष्ट्रिय विद्युत् कम्पनीले पनि देशको दक्षिणी भागमा रहेको ‘रणनीतिक संरचना’ नजिक क्षति पुगेको जनाएको छ, यद्यपि स्थान र कारण खुलाइएको छैन ।यसैबीच, अमेरिकी राष्ट्रपति डोनाल्ड ट्रम्पले अघिल्लो दिन इरानी आणविक संरचनामाथि गरिएको अमेरिकी आक्रमणले ‘पूर्णरूपमा नष्ट’ गरेको दाबी गरे । यद्यपि केही अधिकारीहरूका अनुसार त्यसको वास्तविक असर मूल्यांकन गर्न अझै समय लाग्नेछ ।संयुक्त राष्ट्रसंघको सुरक्षा परिषद्को आकस्मिक बैठकमा बोल्दै अन्तर्राष्ट्रिय आणविक ऊर्जा एजेन्सीका महानिर्देशक राफाएल ग्रोसीले फोर्डो स्थलमा क्षतिको देखिने प्रमाण भए पनि भूमिगत क्षति मूल्यांकन गर्न सकिएको छैन बताए । उनले आणविक संरचनामाथिको हतियारयुक्त आक्रमण कुनै पनि अवस्थामा हुनु नहुने कुरामा जोड दिए ।इरानी विदेशमन्त्री अब्बास अराघचीले अमेरिका र इजरायलका आक्रमणले आणविक कूटनीतिक पहलमा गम्भीर असर पार्ने चेतावनी दिएका छन् । उनले यो हस्तक्षेपले ‘शान्तिपूर्ण वार्ताको द्वार बन्द गर्न सक्ने’ टिप्पणी गरे ।यस घटनाक्रमसँगै अन्तर्राष्ट्रिय बजारमा प्रभाव देखिएको छ । प्रारम्भिक अवस्थामा तेलको मूल्य चार प्रतिशतभन्दा बढीले वृद्धि भए पनि दिनको उत्तरार्द्धमा केही घटेको छ । चीनले दुबै पक्षलाई संयम अपनाउन आग्रह गर्दै क्षेत्रीय तनावले विश्व अर्थतन्त्रमा असर पार्न सक्ने चेतावनी दिएको छ ।युद्ध अझ गम्भीर मोडमा जान सक्ने संकेत देखिँदै गर्दा, अमेरिकाले आफ्ना नागरिकहरूलाई विश्वभर सतर्कता अपनाउन अनुरोध गरेको छ । बहरेनस्थित अमेरिकी दूतावासले स्थानीय तनावका कारण केही कर्मचारीहरूलाई अस्थायी रूपमा ‘टेलिवर्क’ मा स्थानान्तरण गरिएको जनाएको छ ।"
इरानमाथि अमेरिकी आक्रमण कुनै कारणविनाको आक्रामकता : पुटिन,"काठमाडौँ — इरानी विदेशमन्त्री सैयद अब्बास अराघचीले रुसी राष्ट्रपति भ्लादिमिर पुटिनसँग क्रेमलिनमा भेटेवार्ता गरेका छन्। भेटमा रुसी राष्ट्रपति पुटिनले इरानमाथि भइरहेको अमेरिकी आक्रमणलाई 'कुनै कारणविनाको आक्रामकता' भनेर टिप्पणी गरेका छन् ।रुसी विदेश मन्त्रालयले विज्ञप्ति जारी गर्दै अमेरिकी आक्रमणको कडा निन्दा गरेको छ । विज्ञप्तिमा इरानका न्युक्लियर केन्द्र लक्षित आक्रमणलाइ अन्तराष्ट्रिय कानून, युएन चाटर्र र सुरक्षा परिषद्ले पारित गरेका प्रस्तावहरूको गम्भीर उल्लंघन भनिएको छ । रुसी राष्ट्रपतिले आफ्नोतर्फबाट इरानी जनतालाई सहयोग पुर्‍याउन प्रयास भइरहेको बताउँदै भनेका छन्, 'हामी इरानसँग दिर्घकालीन, असल र भरपर्दो सम्बन्ध राख्नेछौँ।' इरानी विदेशमन्त्री अब्बास अर्घाचीले इरानको आणविक उर्जा कार्यक्रममा रुस सधैँ साझेदार रहेको बताउँदै तेहरानका आणविक कार्यक्रमसम्बन्धी वार्ताहरुमा सकरात्मक भूमीका खेलेको बताए ।इजरायल-इरान युद्दमा आइतबारदेखि अमेरिकासमेत सामेल भएको पृष्ठभूमीमा इरानी विदेशमन्त्री र रुसी राष्ट्रपतिको भेटवार्ता भएको हो । इरानका परमाणु केन्द्रहरुमा आक्रमण गरेपछि अमेरिकी राष्ट्रपति डोनाल्ड ट्रम्पले इरानमा सत्ता परिवर्तनको विषयमा कुरा सुरु गरेका छन् ।उनले सामाजिक संजाल सोसल ट्रुथामा लेखेका छन, ‘यदि इरानमा हालको सरकार इरानका लागि फेरि महान बन्न सक्दैन भने सत्ता परिवर्तन किन नहुनु? मेक इरान ग्रेट अगेन ।’"
"दमास्कसको चर्चमा आत्मघाती बम विस्फोट, प्रार्थना गरिरहेका १९ जनाको मृत्यु",दमास्कस — सिरियाको राजधानी दमास्कसमा आइतबारको प्रार्थनाको समयमा एक आत्मघाती बम विस्फोट हुँदा १९ जनाको मृत्यु भएको छ ।साथै दर्जनौं घाइते भएको सुरक्षा स्रोत र अनुगमन समूहले जनाएको छ । सिरियाली स्वास्थ्य अधिकारीहरूले ५३ जना घाइते भएको बताएका छन् ।प्रत्यक्षदर्शी र स्थानीय मिडियाकाअनुसार दमास्कसको पूर्वी बाहिरी इलाकामा रहेको मुख्यत: क्रिश्चियन छिमेक ड्वेइला जिल्लामा रहेको मार एलियास चर्चमा विष्फोट भएको हो ।धेरै वर्षहरूमा दमास्कसको चर्चलाई लक्षित गरी गरिएको यो विस्फोट पहिलो पटक हो । जसले राजधानीमा सञ्चालन हुने स्लीपर सेलहरूको बारेमा नयाँ चिन्ताहरू जगाएको छ ।
इरान–इजरायलबीच तनाव बढ्दै जाँदा इस्तानबुलमा ओआईसीका विदेशमन्त्रीहरूको बैठक,"इस्तानबुल — इजरायल र इरानबीच बढ्दो तनावकाबीच इस्तानबुलमा इस्लामिक सहयोग संगठन (ओआईसी) को विदेशमन्त्री परिषद्को ५१ औं बैठक बसेको छ ।रूपान्तरणशील संसारमा ओआईसी भन्ने विषयवस्तुमा आयोजित शिखर सम्मेलनको एजेण्डामा इरानमाथि हालैका इजरायली आक्रमणहरू र यी विकासहरूले यस क्षेत्रका लागि निम्तिएका सुरक्षा चुनौतीहरूको बारेमा छलफल भएको हो ।आफ्नो उद्घाटन सम्बोधनको क्रममा टर्कीएका राष्ट्रपति रेसेप तैयप एर्दोगानले इजरायलले इरानमाथि हालै गरेको आक्रमण र यस क्षेत्रमा गरेको व्यापक सैन्य कारबाहीको कडा निन्दा गरेका छन् ।कार्यक्रममा, टर्कीएका विदेशमन्त्री हाकान फिदानले यस क्षेत्रमा इजरायल समस्या बनेको बताए । यो प्यालेस्टाइन, लेबनान, सिरिया, यमन वा इरानको समस्या नभइ स्पष्ट रूपमा इजरायलको समस्या भएको बताए ।दुईदिने बैठकमा ३५ भन्दा बढी विदेशमन्त्रीहरू सहभागी भएका थिए । जसमा इरानी विदेशमन्त्री सैयद अब्बास अराघची र पाँच उपमन्त्रीहरू समावेश थिए ।"
"पोप लियोले भेटिकनमा एआई सम्मेलन आयोजना गर्दै भने– ‘प्रविधिले मान्छेको सेवा गर्नुपर्छ, विस्थापित होइन’","काठमाडौँ — झन्डै एक महिनाअघि रोमन क्याथोलिकका पोप बनेका लियो चौधौँले गत हप्ता भेटिकनमा आर्टिफिसियल इन्टेलिजेन्स (एआई), आचार संहिता र व्यावसायिक शासनमा केन्द्रित सम्मेलन आयोजना गरे ।जुन १९ देखि २० मा भएको सम्मेलनमा विश्वभरका नेता, प्रविधि क्षेत्रका विज्ञ र अन्य सरोकारवालाहरूको उपस्थिति थियो । तीव्र रूपमा विकास भइरहेको एआई प्रविधिको सामाजिक र नैतिक प्रभावप्रति ध्यानाकर्षण गर्ने प्रयास गरिएको थियो ।इटालीकी प्रधानमन्त्री जियोर्जिया मेलोनीसहित ६८ देशका प्रतिनिधि पोपको एआई सम्मेलनमा सहभागी थिए । अपोस्टोलिक प्यालेसको साला रेजिया हलमा बोल्दै नवनियुक्त पोपले एआई मानवको सेवा गर्ने प्रविधि भएको धारणा राखेका थिए । ‘यसले मानवलाई अप्ठेरोमा पार्ने वा विस्थापित गर्ने होइन,' उनले भने, 'एआईलाई मानव जगत् र समाजको समग्र विकासका आधारमा नैतिक र नीतिगत रूपमा मूल्यांकन गरिनुपर्छ ।' इटालीको उद्यमशीलतासम्बन्धी मन्त्रालयसँगको सहकार्यमा आयोजित सम्मेलनमा शिक्षा, स्वास्थ्य, विद्युतीय सुशासन र गोपनीयता तथा स्वतन्त्रताजस्ता विषयमा एआईले पारेको प्रभावबारे विस्तृत छलफल भएको थियो ।गत महिनामात्र चयन भएका पोप लियो चौधौँले आफ्नो सुरुवाती कार्यकालमै एआईलाई प्राथमिक विषय बनाएका हुन् । ‘तपाईंहरूको उपस्थितिले नै एआईमा गम्भीर नीतिगत बहसको आवश्यकतालाई प्रमाणित गर्छ,’ उनले भने, ‘यसले समस्त मानवको फाइदाका लागि अपार सम्भावना बोकेको भएपनि यसको तीव्र विकासले गहिरा प्रश्नहरू पनि उब्जाएको छ ।’पोपले स्वार्थी उद्देश्य वा द्वन्द्वमा एआईको प्रयोगप्रति चेतावनी दिँदै भने, ‘हाम्रो समाजमा आज मानवीय मूल्यप्रति एक प्रकारको विस्मृति देखिएको छ वा कम्तीमा यसको आभास महसुस हुँदै गएको छ । यसले हामी सबैलाई साझा मानवीय गरिमाबारे अझ गहिरो चिन्तन गर्न चुनौती दिन्छ ।’ राजनीति र प्रविधिमा निर्णय लिँदा प्राकृतिक कानुन नै नैतिक मार्गनिर्देशक हुनुपर्ने पोपको भनाइ थियो । ‘एआई सबैभन्दा पहिले एउटा उपकरण हो,’ उनले भने, ‘उपकरणहरूले सधैँ त्यसलाई बनाउने मानव बुद्धिमताको संकेत गर्छन् र तिनको नैतिकता त्यसलाई चलाउने मानिसको उद्देश्यमा भर पर्छ ।’युरोपेली संघका विभिन्न नेताहरू उपस्थित कार्यक्रमले नवनियुक्त पोपको प्राथमिकतामा प्रविधि क्षेत्र पनि रहेको संकेत दिएको छ । यसअघिका पोपले पनि जलवायु परिवर्तन, डिजिटल प्रविधिजस्ता विषयमा बोल्ने गरेका थिए । स्वास्थ्य सेवा, युद्ध, सेवा प्रवाहसँगै विभिन्न सरकारी कामहरूमा एआईको प्रयोग बढिरहेको र यस क्षेत्रका कम्पनीहरू अर्बौं डलरमा मूल्यांकन हुँदै गएको समयमा पोपको यो भनाइ अर्थपूर्ण रहेको रोयटर्सले उल्लेख गरेको छ ।"
"इरानको मिसाइल उद्योगमा इजरायली आक्रमण, ट्रम्पले गरे इरानमा सत्ता परिवर्तनको पैरवी","काठमाडौँ — इजरायल–इरान संघर्ष १० औं दिन पनि जारी छ । इजरायली एयरफोर्सले आइतबार मध्यरात इरानको शाहरुदमा ब्यालेस्टिक मिसाइलको इन्झिन बनाउने उद्योगमा बमबारी गरेको छ ।यो क्षेत्र इजरायलभन्दा करिब २ हजार किलोमिटर टाढा रहेको छ । यो आक्रमणमा इन्जिन बनाउने कैयौं मेसिन र अन्य सामग्रीहरु नष्ट भएका छन् । यसबाहेक इजरायलले तेहरान, केरमान्शाह र हमादानमा पनि एयर स्ट्राइक गरेको छ ।यता अमेरिकी राष्ट्रपति डोनाल्ड ट्रम्पले इरानमा सत्ता परिवर्तनको विषयमा कुरा गरेका छन् । उनले सामाजिक सञ्जालमा भनेका छन्, ‘यदि इरानमा हालको सरकार इरानका लागि फेरि महान बन्न सक्दैन भने सत्ता परिवर्तन किन नहुनु? मेक इरान ग्रेट अगेन ।’अमेरिकाले आइतबार ३ परमाणु केन्द्रमा आक्रमण गरेर युद्धमा सहभागिता जनाएको छ । यी केन्द्र फोर्दो, नतान्ज र इस्फहान रहेका छन् । यो अप्रेशनमा ७ बी–२ स्टेल्थ बम्बर्स प्रयोग गरिएको थियो । यस्तै इरानले पनि आइतबार इजरायलमा आक्रमण गरेको छ । इरानी आक्रमणमा इजरायलको नेस जियोनामा केही संरचना ध्वस्त भएका छन् ।"
गाजामा ३ बन्धकको शव फेला,"जेरुसेलम (एजेन्सी) — हमास समूहले अपहरण गरेको २० महिनाभन्दा बढी समयपछि इजरायली सेनाले गाजामा आइतबार तीन जना बन्धकको शव फेला पारेको जनाएको छ ।गाजापट्टीबाट एउटा विशेष अपरेसनमा बन्धक बनाइएका ओफ्रा केइडार, योनातान सामेरानो र स्टाफ सार्जेन्ट शाय लेभिन्सनको शव फेला परेको सेनाले जनाएको छ ।२०२३ अक्टोबर ७ मा अपहरण गरी बन्धक बनाइएका तीन जनाको शब गाजाको किब्बुट्जमा इजरायली सेनाले नियन्त्रणमा लिएको मृतकमध्ये एकका बुवाले बताए । ७१ वर्षीया केइडारलाई पनि अपहरण गरिएको थियो भने अक्टोबर ७ मा हमाससँग प्रतिकार गर्ने क्रममा बन्धक बनाइएका १९ वर्षीय ट्यांक कमान्डर लेभिन्सनको पनि किब्बुट्जमा मृत्यु भएको थियो ।"
इरानमा अमेरिकी हमला : हर्मुज स्ट्रेट बन्द गर्ने इरानी संसदको प्रस्ताव पारित,"तेहरान — इरानको संसदले आइतबार अमेरिकी हवाइ आक्रमणको प्रत्युत्तरमा विश्व तेल ढुवानीको प्रमुख मार्ग हर्मुज स्ट्रेट बन्द गर्ने प्रस्ताव सर्वसम्मत पारित गरेको छ । यो प्रस्तावको अब अन्तिम स्वीकृति भने सर्वोच्च राष्ट्रिय सुरक्षा परिषद्ले दिनुपर्नेछ ।अमेरिकाको हवाइ हमलाले इरानका नतान्ज, फरडओ र इस्फहानस्थित आणविक स्थलमा ठूलो क्षति पुगेको छ । तेहरानले यसलाई स्पष्ट आक्रमणको संज्ञा दिएको छ ।उत्तरमा इरान र दक्षिणमा ओमान एवं संयुक्त अर इमिरेट्सबीच पर्सियन खाडी र अरब सागरलाई जोड्ने स्ट्रेट अफ हर्मुजअन्तर्राष्ट्रिय व्यापार र ढुवानीका लागि महत्त्वपूर्ण समुद्री मार्गहो । यसलाई कच्चा तेल व्यापारको सबैभन्दा ठूलो चेकप्वाइन्टका रूपमा लिइन्छ ।अमेरिकी ऊर्जा सूचना प्रशासन (ईआईए) का अनुसार, विश्वको करिब २० प्रतिशत तेल र २० प्रतिशत लिक्विफाइड न्याचुरल ग्यास यही साँघुरो मार्ग हुँदै ढुवानी हुन्छ । हरेक दिन करिब २०.९ मिलियलन ब्यारेल तेल र यससम्बन्धी उत्पादन यही मार्गबाट विशेष गरी भारत, चीन, जापान, दक्षिण कोरियासहित विश्वका विभिन्न ठाउँमा जाने गरेको छ ।इजरायलले आफ्ना सैन्य एवं परमाणु केन्द्रहरूमा हमला गरेपछि इरानले यो मार्ग बन्द गरिदिने धम्की दिएको थियो । साउदी अरब, इराक, कुवेत, कतारजस्ता प्रमुख तेल उत्पादक देशहरूको तेल यहीँबाट निर्यात हुने भएकाले यसमा कुनै अवरोध आए विश्वव्यापी तेल आपूर्तिमा समस्या आई पर्नसक्छ । त्यसले गर्दा तेलको मूल्यले आकाश छुन सक्ने जानकारहरूको चेतावनी छ । जेपी मोर्गनको विश्लेषणअनुसार स्ट्रेट अफ हर्मुज बन्द भए, तेलको मूल्य प्रतिब्यारेल १२० डलरसम्म पुग्न सक्छ ।इरानी सांसद मोहम्मद हसन असफारीले यो प्रस्ताव एउटा सुरक्षा रणनीतिक विकल्प भएको बताएका छन् । यसलाई सुरुमै लागु नगरी परिस्थितिअनुसार प्रयोग गरिने उनले उल्लेख गरेका छन् ।वासिङ्टनले यसमा प्रत्यक्ष प्रतिक्रिया दिएको छैन तर ह्वाटहाउसले भने स्थितिलाई नजिकबाट अनुगमन गरिरहेको जनाएको छ र क्षेत्रीय व्यापार स्वतन्त्रता सुनिश्चित गर्न पहल भइरहेको बताएको छ ।"
विदेशमा रहेका नागरिकलाई स्वदेश ल्याउँदै इजरायल,"जेरुसेलम — इजरायलले विदेशमा रहेका आफ्ना नागरिकहरुलाई स्वदेश फर्काउन 'सेफ रिर्टन' योजना अघि सारेको छ । यातायातमन्त्री मिरी रेगेवले यो योजना अनुसार देश बाहिर रहेका एक लाख ५० हजार इजरायली नागरिकलाई स्वदेश ल्याइने बताएकी छन् ।दस दिनयता जारी इजरायल-इरान युद्धका कारण इजरायली आकाशमा उडान प्रतिबन्ध लगाइएको छ । इजरायली सञ्चारमाध्यम जेरुसेलम पोस्टले यातायातमन्त्रीको भनाइ उदृत गर्दै निजी जहाज र पानीजहाजमार्फत देश बाहिर रहेका एक लाखदेखि डेढ लाख इजरायलीलाई स्वदेश झिकाउन लागेको उल्लेख गरेको छ । रक्षा मन्त्रालयसँगको समन्वयमा यस्तो काम सुरु गर्न लागिएको पनि यातायातमन्त्रीले बताइकी छन् ।यातायातमन्त्री रेगेवले इजरायलमा बसिरहेका गैरनागरिकहरु जसमा बर्थराइट ट्रिप्स (इजरायलले देश बाहिर जन्मेका १८ देखि २६ वर्ष उमेर समूहका यहुदी किशोर– जसलाई नि:शुल्क दस दिने भ्रमणमा इजरायल घुम्ने योजना अन्तर्गत घुम्न आएका वा विदेशी पर्यटक पर्छन्) मा रहेकालाई सुरक्षित रुपमा देश बाहिर पठाउने काम पनि सरकारले गर्ने बताइन् ।उनले भनिन्, 'हामीले विदेशमा रहेका इजरायलीलाई स्वदेश ल्याउन हरसम्भव सबै प्रयास गर्नेछौं तर यसका निम्ति केही समय लाग्नेछ । किनकि यो रातारात हुने काम होइन ।'"
"इरानले पनि सुरु गर्‍यो ‘अप्रेशन अनेस्ट प्रमिश ३’, इजरायलका १४ शहरमा मिसाइल आक्रमण","काठमाडौँ — इरानले इजरायलको राजधानी तेल अविवस्थित बेन गुरियन एयरपोर्टसहित कैयौं महत्त्वपूर्ण क्षेत्रमा आक्रमण गरेको छ । इरानको सरकारी न्युज एजेन्सी फार्सका अनुसार यस जवाफी कारबाहीको नाम अप्रेशन अनेस्ट प्रमिस ३’ दिइएको छ ।इरानी सेनाका अनुसार यो आक्रमणमा लामो दूरीका मिसाइलहरुको प्रयोग गरिएको छ । जसमा धेरै शक्तिशाली विष्फोटक पदार्थ राखिएका छन् ।सेनाका अनुसार हवाई अड्डा, एक बायोलोजिकल रिसर्च सेन्टर, हतियारको केन्द्र र सेनाको कमान्ड क्षेत्रलाई निशाना बनाइएको हो ।इरानको ब्यालेस्टिक मिसाइल आक्रमणमा इजरायलको मध्ये र उत्तरी क्षेत्रमा २३ जना घाइते भएका छन् ।टाइम्स अफ इजरायलका अनुसार तेल अविवको इचिलोभ मेडिकल सेन्टरमा पाँच जनालाई गम्भीर अवस्थामा पुर्‍याइएको छ ।"
"इरानमा आक्रमणबारे अमेरिकाभित्रै विरोध, इरानले भन्यो- 'अन्तर्राष्ट्रिय कानुनको उल्लंघन'","काठमाडौँ — अघिल्लो शुक्रबारदेखि प्रत्यक्ष युद्धमा होमिएका थिए, इजरायल र इरान । इजरायली आक्रमणबाट इरानका कैयौं संरचना क्षतिग्रस्त बनिरहेका बेला आइतबार बिहान अचानक अमेरिका प्रवेश गर्‍यो । र, उसले इरानको फोर्दो, नतान्ज र इस्फाहानका परमाणु केन्द्रमा हवाई आक्रमण गर्‍यो ।अमेरिकाको यो आक्रमणबाट ठूलो क्षति नभएको र परमाणुसँग सम्बन्धित सबै संरचना पहिल्यै सारिसकिएको इरानको दाबी छ ।तर यो आक्रमणसँगै अमेरिका पनि इरान–इजरायलबीचको युद्धमा होमिइसकेको छ । विश्वभरका नेताहरुले अमेरिकी राष्ट्रपति डोनाल्ड ट्रम्पको यो कदमलाई लिएर आलोचना गरेका छन् ।राष्ट्रपति ट्रम्पले भने शान्ति वार्ताको वातावरण बनाउन आक्रमण गरिएको बताएका छन् । यदि अब पनि इरान शान्ति वार्ताका लागि तयार नभए अझै आक्रमण बढ्ने चेतावनीसमेत उनले दिएका छन् ।ट्रम्पले इरानसँग परमाणु हतियार हुनु इजरायलका लागि मात्र नभई अमेरिका र पूरै विश्वका लागि खतरनाक रहेको बताएका छन् । आफ्ना वायु सेनाको प्रशंसा गर्दै आक्रमण सफल भएको उनले उद्घोष पनि गरेका छन् ।अमेरिकाले फोर्दोलाई लिएर पहिल्यैदेखि तयारी गरिरहेको थियो । यो केन्द्र जमिनभन्दा मुनि थियो । करिब ९० मिटरको गहिराइमा रहेको यो केन्द्रको बनावट कुनै पनि देशले हवाई आक्रमणबाट नष्ट गर्न नसक्नेगरी बनाइएको थियो ।इजरायलका पूर्व रक्षामन्त्री योव ग्यालेन्टले अमेरिकाको यो आक्रमणलाई लिएर खुसी व्यक्त गरेका छन् उनले ट्रम्पको निर्णय कडा रहेको र अब विश्व सुरक्षित हुने विश्वास गरेका छन् ।अमेरिकामै विरोधट्रम्पका तर्फबाट इरानका तीनवटा परमाणु क्षेत्रमा भएका आक्रमणलाई लिएर अमेरिकाभित्रै विरोध सुरु भएको छ । कैयौं रिपब्लिक नेताहरुले ट्रम्पको तारिफ गरेका छन् भने केही डेमोक्रेट र रिपब्लिकन सांसदहरुले यो निर्णयलाई असंवैधानिक र खतरनाक बताएका छन् ।रिपब्लिकन सांसद थोमस मेसीले सामाजिक सञ्जाल एक्समा लेखेका छन्, ‘यो आक्रमण संविधानविपरीत छ ।’ यस्तै डेमोक्रेटिक सांसद सारा ज्याकब्सले इरानमाथि गरिएको आक्रमण असंवैधानिक र अमेरिकालाई यसले एक अन्तहीन युद्धतर्फ धकेल्ने टिप्पणी गरेकी छन् ।यता रिपब्लिकन सांसद एन्डी ह्यारिसले यसलाई ‘शक्तिको माध्यमबाट शान्ति’ रुपमा टिप्पणी गरेका छन् । उनले लेखेका छन्, ‘परमाणु हतियारले पूर्ण इरान अमेरिका, इजरायल र पूरै स्वतन्त्र विश्वका लागि खतरा हो ।’रिपब्लिकनकै सांसद डन बेकनले पनि ट्रम्पले अमेरिकाको रक्षा गरिरहेको बताएका छन् । यस्तै सिनेटर लिन्डसे ग्राहमले आक्रमणलाई सही निर्णय बताउँदै अमेरिकी वायुसेनाको प्रशंसा गरेका छन् ।ट्रम्प र नेतान्याहुबीच कुराकानीपरमाणु क्षेत्रमा हवाई आक्रमणपछि अमेरिकी राष्ट्रपति ट्रम्प र इजरायलका प्रधानमन्त्री बेन्जामिन नेतान्याहुबीच कुराकानी भएको छ । सीएनएनका अनुसार व्हाइट हाउसका दुई जना अधिकारीले यस कुराकानीबारे जानकारी दिएका छन् ।नेतान्याहुले ट्रम्पलाई बधाई दिँदै धन्यवाद समेत व्यक्त गरेका छन् । नेतान्याहुले भनेका छन्, ‘धन्यवाद राष्ट्रपति ट्रम्प, तपाईंले इरानका परमाणु क्षेत्रमा आक्रमण गर्ने कडा कदम उठाउनुभयो । यसले इतिहास परिवर्तन गर्नेछ ।’उनले ‘अप्रेसन राइजिङ लायन’ अन्तर्गत इरानमा कैयौं प्रभावकारी आक्रमण गरे पनि अमेरिकी आक्रमण वास्तवमै बेजोड रहेको भन्दै प्रशंसा गरेका छन् । उनले अमेरिकाले आज गरेको आक्रमण विश्वमा अरु कुनै देशले गर्न नसक्ने पनि बताएका छन् ।६ बंकरमा बम खसालियोफक्स न्युजका अनुसार अमेरिकी सेनाले फोर्दोको न्युक्लियर साइटमा ५ देखि ६ वटा बी–२ बम्बर अर्थात् बंकर ध्वस्त पार्ने बम खसालिएको छ । पहिले फोर्दो न्युक्लिएर साइट नष्ट गर्न दुईवटा बंकर बस्टरको आवश्यक पर्ने अनुमान गरिएको थियो । यता इस्फाहान र नतान्जमा ३० टमहक क्रुज मिसाइल प्रहार गरिएको छ । यिनलाई ४ सय माइल टाढा अमेरिकी पनडुब्बीबाट लञ्च गरिएको थियो ।संयुक्त राष्ट्रसंघद्वारा चिन्ता व्यक्तसंयुक्त राष्ट्रसंघले इजरायल र इरानबीच बढ्दो संघर्षमा आफ्नो चिन्ता व्यक्त गरेको छ । महासचिव एन्टोनियो गुटेरेसले अवस्था निकै खतरनाक भइसकेको र अब यो युद्ध तीव्र गतिमा नियन्त्रणबाहिर जानसक्ने चेतावनी दिउका छन् ।उनले सामाजिक सञ्जालमा लेख्दै यो संकटपूर्ण अवस्थामा अराजकतालाई रोक्नुपर्ने बताएका छन् । उनले यो अवस्थाको कुनै सैन्य समाधान हुन नसक्ने भन्दै संवादका माध्यमबाट समस्या समाधान गरिनुपर्ने धारणा राखेका छन् ।अमेरिकी आक्रमण अन्तर्राष्ट्रिय कानुनको उल्लंघन : इरानइरानको परमाणु ऊर्जा संस्था आईओआईले परमाणु क्षेत्रमा गरिएको अमेरिकी आक्रमणलाई अन्तर्राष्ट्रिय कानुनको उल्लंघन रहेको बताएको छ । परमाणु अप्रसार सन्धिको समेत अमेरिकाले उल्लंघन गरेको इरानको आरोप छ ।मेहर न्युजका अनुसार एजेन्सीले एक वक्तव्य जारी गर्दै अन्तर्राष्ट्रिय परमाणु ऊर्जा एजेन्सीको निगरानीमा काम भइरहे पनि अमेरिकाले आक्रमण गरेको बताएको छ । यसमा एजेन्सीले केही नबोल्नु शंकास्पद भएको इरानको भनाइ छ ।आईओईले अमेरिकाले आफ्ना राष्ट्रपति ट्रम्पमार्फत यी आक्रमणको जिम्मेवारी लिएको बताएको छ । यस्तै आईओईले दुस्मनको अनेक कोसिसका बावजुद पनि हजारौं वैज्ञानिक र विशेषज्ञको अथक मेहनतबाट इरान आफ्नो परमाणु कार्यक्रमलाई अगाडि बढाइराख्ने बताएको छ ।यस्तै अमेरिकी आक्रमणमा परमाणु क्षेत्रमा कुनै प्रकारको रेडिएसन लिक नभएको बताएको छ । इरानी परमाणु ऊर्जा संस्थाले सामाजिक सञ्जालमार्फत जानकारी दिँदै रेडिएसनको मापन गर्ने मेसिनबाट जाँच गर्दा लिक नभएको बताएको हो । यी क्षेत्र अब स्थित र सुरक्षित रहेको उक्त संस्थाको दाबी छ ।यस्तै इरानी विदेशमन्त्री अब्बास अराकचीले इरानलाई आत्मरक्षाको अधिकार भएको बताएका छन् । इरान आफ्ना नागरिकको सम्प्रभुता र हितको रक्षाका लागि विकल्प अपनाउने चेतावनी दिएका छन् ।अमेरिका स्वयं संयुक्त राष्ट्र सुरक्षा परिषद्को स्थायी सदस्य रहेको र उसले अब इरानको शान्तिपूर्ण परमाणु क्षेत्रमा आक्रमण गरेर अन्तर्राष्ट्रिय कानुनको गम्भीर उल्लंघन गरेको उनको भनाइ छ ।इजरायलमा स्कुल कलेज पनि बन्दइजरायलले आइतबार स्कुल, कार्यालय, भिडभाड हुने क्षेत्रका साथै अन्य सबै सार्वजनिक कार्यक्रममा रोक लगाएको छ । रक्षामन्त्री इजरायल कात्जले अवस्थालाई मध्यनजर गर्दै यो निर्णय गरिएको बताएका छन् ।इजरायलको होम फ्रन्ट कमान्डका अनुसार अब देशभर अत्यावश्यक कामका लागि मात्र अनुमति दिइनेछ । सरकारले नागरिकहरुलाई सुरक्षित क्षेत्रमा रहन अनुरोध गरेको छ । फ्रन्ट कमान्डका आधिकारिक च्यानल, राष्ट्रिय आपतकालीन पोर्टल र मोबाइल एपमा दिएका निर्देशनहरुलाई पालना गर्न पनि इजरायलले आफ्ना नागरिकलाई अनुरोध गरेको छ ।हुथी र हमासद्वारा विरोधहमासले इरानमा अमेरिकी आक्रमणको निन्दा गर्दै यसलाई खुला आक्रमण भएको बताएको छ । आफ्नो वक्तव्यमा हमासले यो आक्रमण अन्तर्राष्ट्रिय कानुनको गम्भीर उल्लंघन भएको बताएको छ । यस्तै यस आक्रमणबाट अब विश्वमा शान्ति र स्थिरताका लागि खतरनाक भएको उसको भनाइ छ ।यस्तै हुथी विद्रोहीले पनि एक बयान जारी गर्दै यो आक्रमणलाई लिएर आपत्ति जनाएको छ । हुथीले अमेरिकी आक्रमणले अब ‘हिट एन्ड रन’ को अवस्था निम्तिएको टिम्पणी गरेको छ । (एजेन्सीहरुको सहयोगमा)"
न्युयोर्कको ज्याक्सन हाइट ‘नेपालीको जक्सन’,"न्यूयोर्क, अमेरिका — वरपर भीडभाड, चारैतिर नेपाली रेष्टुरेन्ट, पानदेखि चिया पसलसम्म । यस्तो दृश्य अमेरिकामा देख्दा जो कोही नेपालीले आफू विदेशिएको आभाष गर्न सक्दैन । नेपालीका लागि भेटघाट गर्ने स्थल मात्र होइन, अमेरिकामा बिरानोपन केही क्षण मात्र भए पनि भुलाउनसक्ने वातावरण बनेको स्थान हो, न्युयोर्कको ज्याक्सनहाइट ।विश्वकै व्यस्त र चर्चितमध्ये न्युयोर्क राज्यको म्यानहटन, क्विनस र टाइम्स् स्क्वायर पनि पर्दछ । त्यसमध्ये क्विन्स सिटीको बरोमा पर्ने ज्याक्सन हाइट पछिल्लो एक दशकदेखि ‘नेपालीको जक्सन’ बनेको छ । एक दशक अवधिमा ज्याक्सन हाइट वरपर बढेको आप्रवासीको व्यवसायिक फर्महरु, जनसंख्या र चलपहलका कारण यो क्षेत्रमा घुमफिरसँगै बसोबासका लागि समेत प्रयोग गर्ने नेपालीको संख्या बढेको हो ।भेटघाट, नेपाली समुदायसँग सम्बन्धित संघसंस्थाहरुको बैठक, चियापान जस्ता आत्मीयता बाँड्ने स्थान बनेको ज्याक्सन हाइटलाई नेपालीहरुले जक्सनको रुपमा लिने गरेका छन् ।ज्याक्सन हाइटको करिब ३ देखि ४ किलोमिटर वरपर २० वटा भन्दा बढी नेपाली रेष्टुरेन्ट छन् । करिब त्यतिकै संख्यामा नेपालीहरुले संचालन गरेको बुटिक, ब्युटीपार्लर, कपडा पसल र अन्य व्यवसायिक फर्महरु ज्याक्सन हाइटमा देख्न सकिन्छ ।अधिक व्यवसायिक फर्मका कारण पनि यस क्षेत्रमा नेपालीको चहलपहल बढेको र भेटघाटका लागि सहज मानिएको हो । न्यूयोर्कका लागि नेपाल सरकारका पर्यटन प्रवर्द्धक गोकुल श्रेष्ठले ज्याक्सन हाइट आउनासाथ नेपालको एउटा कुनै चोकमा साथीभाइ भेट्न भेला भएको याद आउने गरेको बताए ।‘वास्तवमै ज्याक्सन हाइट नेपालीहरुका लागि जक्सन बनिसकेको छ । सामान्यतयाः यहाँ हरेक दिन एक हजार बढी नेपालीहरु कुनै न कुनै कारण भेला भइरहेका हुन्छन्,’ उनले भने, ‘अरु राज्यबाट न्यूयोर्क घुम्न आउनेदेखि नेपालबाट आएका नेपालीले समेत ज्याक्सन हाइटलाई नै भेटघाटको बिन्दु बनाउने गरेका छन् । त्यसकारण पनि यो एउटा जक्सन जस्तो बनेको हो ।’पर्यटन प्रवर्द्धक श्रेष्ठले एकै स्थानमा २० भन्दा बढी नेपाली रेष्टुरेन्ट, नेपाली स्वादका खानासँगै नेपाली संस्कृति र परम्परा झल्किने वातावरण बनेको स्मरण गर्दै हजारौं मानिसको भीडमा नेपाली चिनिने ज्याक्सन हाइट संम्भवत अमेरिकाको एक मात्र सहर भएको दाबीसमेत गरे ।‘घुमफिरका लागि आउने नेपालीहरु ज्याक्सन हाइट आइपुग्दा नेपालकै कुनै सहरमा घुमिरहेको महशुस गर्छन् । त्यति मात्र होइन, नेपालका राष्ट्रियतासहित परम्परा झल्किने यहाँको नेपाली व्यवसायिक फर्मका कारण यो क्षेत्र नेपाल चिनाउने माध्यमसमेत बनेको छ,’ उनले भने ।भेटघाट गर्ने स्थान मात्रै नभएर सयौं नेपालीको बासस्थानसमेत ज्याक्सन हाइट बनेको छ । बसाइँ सहज र सुलभ नभए पनि आफ्नोपन र नेपालमै बसोबास गरेको महशुस हुने भएकोले दशकदेखि ज्याक्सन हाइटमै बसेको स्थानीय जसकुमार राईले बताए । आफू दशकदेखि ज्याक्सन हाइटमै बस्दै आएको र यहाँको भीडभाड, खानपान वरपरको वातावरणका लागि नेपालमै बसोबास गरेको महशुस भएकै कारण सुलभ र सहज दैनिकी नभएपनि अन्यत्र बसाई सर्न मन नभएको उनको धारणा छ ।‘३–४ किलोमिटर दुरीभित्रै हामी यहाँ सयौंको संख्यामा नेपाली छौं । भेटभाट गर्न मन हुँदा १०–१२ जना तुरुन्तै जुट्छौं,’ उनले भने, ‘यहाँ नजिकै मन्दिर छ, अलि पर गुम्बा छ । यस्तो महशुस भइरहन्छ कि नेपालको कुनै सानो सहरमा हामी छौं ।’सडकमा हिँडडुल गर्ने मानिसको संख्या अत्यन्त कमसँगै अमेरिकामा मानिसको भीडभाडसमेत न्यून देखिन्छ । तर, ज्याक्सन हाइट र त्यस वरपर रहेका सहरमा भने २४ सै घण्टा हजारौं मानिस हिँडडुल गरिरहेका हुन्छन् । यो अमेरिकामा वीरलै देखिने दृश्य पनि हो । नेपालीहरु भेटघाट गर्ने मात्र स्थान मात्र होइन, ज्याक्सन हाइटलाई एसियालीहरुको ‘हव’को रुपमा लिन सकिने नेपाली संचारकर्मीसमेत रहेका दिवाकरबहादुर चन्द बताउँछन् ।उनले नेपालीसँगै यस क्षेत्रमा भारतीय, बंगाली र एसियाली मुलुकका सयौं मानिस भेटिने र उनीहरु यसै क्षेत्र वरपर बस्ने जानकारीसमेत दिए । ‘हाम्रो आत्यमिता साँटासाँट गर्ने स्थान बनेको यस क्षेत्रका पसलकवल हेर्दा र मानिसहरुलाई नियाल्दा लाग्छ की हामी अमेरिकामा छैनौं ।’ उनले भने ।एक तथ्यांकअनुसार ज्याक्सन हाइटका लगभग ६० प्रतिशत बासिन्दा आप्रवासी छन् । तीमध्ये एसिया, दक्षिण अमेरिकी मुलुकका बासिन्दा बढी छन् । तीमध्ये २६.५ प्रतिशत एसियनमुलका मानिस छन् । जसमा नेपाली, भारतीय र बंगाली धेरै छन् । सन् १९६० को दशकमा रैथानेहरु वरपरका ठूला सहर र न्यूजर्सीमा बसाईं सर्न थालेपछि यस क्षेत्रमा आप्रवासीको संख्या बढ्दै गएको द न्यूयोर्क टाइम्सको एक रिपोर्टमा उल्लेख छ ।यस क्षेत्रमा हाल विश्वभरबाट आएका १ सय ६० भाषा बोल्ने करिब १ लाख ८० हजार बसोबास गर्छन् । रिपोर्टका अनुसार सन् १९०० को दशकसम्म ज्याक्सन हाइटको रुपमा चिनिने क्षेत्र ट्रेन्स मेडो नामक एक विशाल दलदल थियो । बढ्दो सहरीकरणका कारण न्यूयोर्कमा आवासको अभाव र फैलावट सिर्जना बढेसँगै सन् १९०९ मा एडवर्ड ए म्याकडोगलको क्विन्सबोरो कर्पोरेसनले १ सय ३२ हेक्टर अविकसित जमिन र खेतहरु किनेर जोन सी ज्याक्सनको नामबाट ज्याक्सन हाइट नामाकरण गरिएको हो ।"
"इरान इजरायलका लागि मात्र होइन, अमेरिकाका लागि पनि खतरा : ट्रम्प","काठमाडौँ — अमेरिकी राष्ट्रपति डोनाल्ड ट्रम्पले इरानको परमाणु क्षेत्रमा आक्रमण गरेपछि त्यसको जानकारी दिएका छन् । उनले आक्रमणको उद्देश्य सफल भएको पनि दाबी गरेका छन् ।उनले भनेका छन्, ‘मैले धेरै पहिले नै तय गरिसकेको थिएँ, इरानलाई परमाणु हतियार हासिल गर्न दिने छैन । इजरायलका लागि मात्र होइन इरान अमेरिकाका लागि पनि खतरनाक छ ।’इरान पछिल्लो ४० वर्षदेखि अमेरिका र इजरायललाई नष्ट गर्ने धम्की दिँदै आएको छ । ट्रम्पले इरान अब पनि शान्तिको बाटोमा आएन भने झन ठूलो आक्रमण हुने चेतावनी दिएका छन् ।ट्रम्पले देशलाई सम्बोधिन गर्दै इरानका तीनवटा परमाणु क्षेत्रमा गरिएको हवाई आक्रमण एक सफलता भएको बताएका छन् । उनको सम्बोधनका क्रममा उनको पछाडि उपराष्ट्रपति जेडी भान्स, विदेशमन्त्री कार्को रुबियो र रक्षामन्त्री पीट हेगसेथ पनि सहभागी थिए ।"
"युद्धले कब्जा गरेको आकाशमा अस्तव्यस्त उडान, वायुसेवा कम्पनीलाई आर्थिक क्षति","काठमाडौँ — गत शुक्रबारदेखि जारी इरान–इजरायल युद्धका कारण अन्तर्राष्ट्रिय उडानहरू प्रभावित भएका छन् । इजरायल, इरान, इराक, सुडान, लिबियासँगै आसपासका देशमाथिको हवाई क्षेत्र असुरक्षित बनेपछि वायुसेवा कम्पनीहरूले आफ्ना उडान मार्ग परिवर्तन गर्नुका साथै कतिपय उडान रद्द गर्नु परिरहेको छ ।यसले ठूलो आर्थिक क्षति भइरहेको कम्पनीहरूको प्रतिक्रिया छ । हालको हवाई ट्राफिक इतिहासमै उच्च रहेका बेला हवाई मार्ग परिवर्तनले ट्राफिक व्यवस्थापनसमेत चुनौतीपूर्ण बनेको उड्डयन क्षेत्रका विज्ञहरूले औंल्याएका छन् ।सुरक्षित हवाई मार्गको खोजीमा विमानहरूले लामो दूरी तय गर्नुपरेको जनाएका छन् । यसो गर्दा अतिरिक्त इन्धन खर्च हुने, उडान र चालक दलको समय बढ्ने, नयाँ ‘एयरस्पेस’का लागि शुल्क तिर्नुपर्ने र ढिलाइका कारण आर्थिक क्षति हुने गरेको विमान कम्पनीहरूको गुनासो छ । उदाहरणका लागि लन्डनबाट हङकङ सिधा उडानमा हाल दुई घण्टा समय थपिएको सीएनएनका पत्रकार ब्राड लेन्डनले उल्लेख गरेका छन् । लामो दूरीका लागि ऊर्जा–मितव्ययी मानिने बोइङ ७७७ वा एयरबस ए३५० जस्ता विमानमा पनि मार्ग परिवर्तनका कारण औसतभन्दा बढी इन्धन खपत भइरहेको छ ।उड्डयन क्षेत्रका विज्ञहरूले अहिलेको यो अवस्थालाई एयरलाइन्सले सामान्य रूपमा लिएको बताएका छन् । तर, द्वन्द्व थप लम्बिए, यसले जटिल समस्या निम्त्याउने उनीहरूको चेतावनी छ । मार्ग परिवर्तनका कारण अहिले विश्वको हवाई नक्सा हेर्दा ठाउँ–ठाउँमा गोलाकार खाली ठाउँ (प्वाल) देखिन्छ । आकाशमा उडिरहेका विमानको जानकारी दिने ‘फ्लाइट रडार’जस्ता प्लाटफर्मको म्यापमा पहेंलपुर विमानहरूबीच इरान, इराक, युक्रेन, सुडानजस्ता देशहरूमाथिको आकाशमा भने प्लेन नै छैनन्, त्यहाँका आकाश पूरै खाली छन् ।प्लेन नउडेर खाली देखिएको यस दृश्यलाई अन्तर्राष्ट्रिय सञ्चार माध्यमहरूले ‘युद्धले प्वाल पारेको आकाश’ भनी व्याख्या गरेका छन् । द्वन्द्व र युद्धले विमान कम्पनीहरूको सेवा सञ्चालन र सुरक्षामा जोखिम खडा गर्छ । यसलाई सामना गर्न उनीहरूले मुख्यतया उडान मार्ग परिवर्तन गर्छन् । युरोपेली संघ एभिएसन सेफ्टी एजेन्सी (ईएएसए), अमेरिकाको संघीय वायुसेवा उड्डयन प्रशासन (एपएए) जस्ता निकायहरूले द्वन्द्वग्रस्त क्षेत्रबारे सूचना दिन बुलेटिन वा ‘नोटिस टु एयरमेन’ जारी गर्ने गर्छन् । त्यसमा सैन्य गतिविधि, मिसाइल आक्रमण वा अन्य जोखिमका कारण निश्चित हवाई क्षेत्रहरूमा जोगिन वा नजान एयरलाइन्सहरूलाई सुझाव वा निर्देशन दिइन्छ ।नियामक निकाय र सरकारहरूले कतिपय क्षेत्रलाई विमान उडानमा पूर्णरूपमा प्रतिबन्धित गरेका हुन्छन् । त्यसलाई सामान्यतया ‘नो–फ्लाइट जोन’ भन्ने गरिन्छ । जमिनमा युद्ध भई विमान सुरक्षा जोखिममा हुँदा कहिलेकाहीं स्वतः स्वाभाविक रूपमा ‘नो–फ्लाइट जोन’ को दृश्य सिर्जना हुन्छ । तथापि, अमेरिकाको वासिङ्टन डीसी, बेलायतको बकिङ्घम प्यालेस, लन्डनको टेन डाउनिङ स्ट्रिटजस्ता संवेदनशील स्थानहरूमा सुरक्षाका कारण स्थायी नो–फ्लाइट जोन लागू गरिएका छन् । परमाणु ऊर्जा संयन्त्र वरपर पनि सुरक्षाका कारण उडान प्रतिबन्धित हुन्छन् । त्यस्तै, विभिन्न देशका कारागारहरू वरपर ‘नो–फ्लाइट जोन’ घोषणा गरिएको हुन्छ । इस्लाम धर्मावलम्बीहरूको पवित्र स्थल मक्काको काबामाथि पनि उडान गर्न पूर्ण रूपमा निषेध गरिएको छ ।विज्ञका अनुसार युक्रेन युद्धदेखि हालको इरान–इजरायल संघर्षसम्म आइपुग्दा, वायुसेवा प्रदायक कम्पनीहरूले युद्धको असर सामना गर्न सिकिसकेका छन् । तर, इन्डोनेसियाको बालीनजिकै भएको ज्वालामुखी विस्फोटजस्ता प्राकृतिक विपत्तिहरूमा वायुसेवा थप चुनौतीपूर्ण हुने विज्ञहरू बताउँछन् । बालीछेउको तालिबुरा गाउँमा असार ३ मा भएको ज्वालामुखी विस्फोटबाट निस्किएको खरानीको मुस्लो ११ किलोमिटर माथिसम्म पुगेको थियो । यसले गर्दा पर्यटकीय सहर बालीमा उडानहरू अझैसम्म अवरुद्ध छन् । २०१० मा आइसल्यान्डको ज्वालामुखी विस्फोटका कारण १० लाखभन्दा धेरै हवाई यात्रु प्रभावित भएका थिए । त्यसले वायुसेवा कम्पनीहरूलाई १.७ अर्ब डलरभन्दा बढीको क्षति पुर्‍याएको थियो ।हवाई सेवाका लागि युद्धग्रस्त क्षेत्रभन्दा ज्वालामुखी विस्फोटजस्ता विपद् बढी चुनौतीपूर्ण मानिन्छन् । किनभने, युद्धहरू अक्सर पूर्वानुमानित हुनुका साथै त्यसमा देखिने किसिमकै खतरा हुने हुँदा एयरलाइन्सहरूले हवाई मार्ग परिवर्तन गरेर त्यसलाई पार लगाउने विकल्प हुन्छ । तर, ज्वालामुखी विस्फोट अप्रत्याशित र अत्यधिक विनाशकारी हुने भएकाले त्यसले विमानको मुख्य भागहरूमै सिधै क्षति पुर्‍याउने बताइन्छ । साथै, ज्वालामुखीको खरानी अधिक हानिकारक हुने भएकाले कैयौं समय उडान सुरक्षित मानिँदैन ।फ्लाइट रडार २४ मा हेर्दा हाल इजरायल, इराक, इरान र युक्रेनमाथिको आकाश खाली देखिन्छ । इरान, जोर्डन वा इजरायलको हवाई क्षेत्र हुँदै उड्ने अधिकांश विमानहरू ती देशका आकाश छलेर साउदी अरब, इजिप्ट र तुर्किए हुँदै उडिरहेका छन् । ‘अहिले हवाई ट्राफिक मुख्यतया द्वन्द्वग्रस्त क्षेत्रको दक्षिणमा रहेको एउटा साँघुरो करिडोरमा खुम्चिएको देखिन्छ,’ सीएनएनमा पत्रकार लेन्डनले लेखका छन्, ‘यसको अर्थ एयर ट्राफिक कन्ट्रोलरहरूलाई पनि कामको बोझ थपिएको छ । उनीहरूले धेरै विमानलाई सानो ठाउँमा मिलाउनु परिरहेको छ ।’ यसरी हवाई मार्ग परिवर्तनले कम्पनीहरूलाई आर्थिक घाटा त पुगेको छ नै, हवाई ट्राफिक व्यवस्थापनसमेत चुनौतीपूर्ण बनेको उनले प्रस्ट्याएका छन् ।(एजेन्सीको सहयोगमा)"
आईएसआईएसको आक्रमणमा नाइजेरियामा ३४ सैनिकको मृत्यु,काठमाडौँ — मालीको सीमानजिकै नाइजेरियाको दक्षिण पश्चिमी भागमा रहेको सैनिक अड्डामा इस्लामिक स्टेट (आईएसआईएस) ले गरेको सशस्त्र आक्रमणमा कम्तीमा ३४ जना सैनिकको मृत्यु हुनुका साथै १४ जना घाइते भएका छन् ।नाइजेरियाको रक्षा मन्त्रालयले शुक्रबार जारी गरेको विज्ञप्तिमा बिहीबार बानी बङगौको क्षेत्रमा भएको उक्त आक्रमणमा आठ वटा गाडी र २ सयभन्दा बढी मोटरसाइकलद्वारा हमला गरिएको जनाइएको छ । आक्रमणपछि सेनाले उक्त क्षेत्रलाई सुरक्षित गर्न हवाई र स्थल मार्गबाट सर्वेक्षण सुरु गरेको बताइएको छ ।आईएसआईएसले विज्ञप्ति जारी गर्दै उक्त आक्रमणको जिम्मेवारी लिएको छ । मन्त्रालयले थप विवरणहरू पर्खिरहेको बताएको छ ।यस घटनाले क्षेत्रीय सुरक्षा अवस्थाको गम्भीरता झल्काउँछ भने सुरक्षा बलहरू अझ सतर्क बन्नुपर्ने आवश्यकतालाई उजागर गरेको छ ।
इजरायल–इरान द्वन्द्व नियन्त्रण गर्न कूटनीति आवश्यक : महासचिव गुटेरेस,"काठमाडौँ — इजरायल–इरानी द्वन्द्वलाई नियन्त्रण बाहिर जानबाट रोक्न संयुक्त राष्ट्रसंघका महासचिव एन्टोनियो गुटेरेसले शुक्रबार कूटनीतिक पहलका लागि आह्वान गरेका छन् ।सुरक्षा परिषद्को आपत्कालीन बैठकमा टिप्पणी गर्दै गुटेरेसले कूटनीतिको पहल गर्न जोड दिँदै द्वन्द्वको विस्तारले कसैलाई फाइदा नहुने बताएका हुन् । तेहरानबाट अधिकांश स्थानीय विस्थापित भइरहेको अन्तर्राष्ट्रिय सञ्चारमाध्यमले जनाएका छन् । ‘अहिले चलिरहेको इरान–इजरायल द्वन्द्वको मुख्य प्रश्न आणविक विषय नै हो,’ गुटेरेसले सुरक्षा परिषद्को बैठकमा भनेका छन्, ‘युद्ध रोकेर शान्तिका लागि संवादकोढोका खोल्न सबैलाई एकताबद्ध हुन र त्यसमा तत्परताका साथ कार्य गर्न सबैमा आग्रह गर्छु ।’ उनले अन्तर्राष्ट्रिय समुदायलाई दिगो शान्ति प्रदान गर्न सक्ने एकमात्र मार्गको पछाडि जुट्न आग्रह गरे ।"
"इजरायल-इरान युद्धमा अमेरिका पनि होमियो, इरानका तीन परमाणु क्षेत्रमा बमबारी","काठमाडौँ — अमेरिकाले इरानको तीनवटा परमाणु क्षेत्रमा आक्रमण गरेको छ । यसमा फोर्दो, नतान्ज र इस्फहान रहेका छन् । अमेरिकी राष्ट्रपति डोनाल्ड ट्रम्पले नै यसको जानकारी दिएका हुन् ।उनले सबै अमेरिकी जहाज इरानको हवाई क्षेत्रबाट बाहिर निस्किसकेको बताएका छन् । ट्रम्पका अनुसार फोर्दोमा धेरै बम खसालिएको छ ।यो आक्रमण नेपाली समयअनुसार आइतबार बिहान पौने ५ बजे भएको हो । ट्रम्पले लेखेका छन्, ‘सबै विमान सुरक्षित रुपमा आफ्नो घर फर्किरहेका छन् । हाम्रा महान् अमेरिकी योद्धालाई बधाई । विश्वमा कुनै पनि अरु सेना छैनन् जो यो काम गर्न सक्षम छन् । अब शान्तिको समय हो ।’उनले दोस्रो पोस्ट गर्दै इरानलाई अब यो युद्ध समाप्त गर्नका लागि सहमतिमा आउनुपर्ने बताएका छन् ।इरानले भने अमेरिकी सेनालाई इरानी सेनाले रोक्ने कोसिस गरेको बताएको छ । तर आक्रमण रोक्नका लागि असफल भएको इरानको मेहर न्युजले बताएको छ । परमाणु क्षेत्रमा आक्रमण भएको इरानले स्वीकारेको छ ।इरानको सरकारी न्युज एजेन्जी आईआरईबीका अनुसार इरानले आक्रमणभन्दा केही समयभन्दा तीनै परमाणु केन्द्रलाई खाली गरेको थियो । यद्यपि तीनवटै क्षेत्रमा कति क्षति भएको छ भन्ने विवरण आइसकेको छैन ।यस्तै हुथी विद्रोहीले इरानको परमाणु क्षेत्रमा अमेरिकाले गरेको आक्रमणमा आपत्ति जनाएको छ । हुथीका नेता मोहम्मद अल–फराहले अमेरिकी बमबारीले युद्धको अन्त्य नभइ सुरुवात भएको बताएका छन् । उनले अब ‘हिट एन्ड रन’को समय आइसकेको चेतावनी दिएका छन् ।"
अस्ट्रेलिया : किस्तै-किस्तामा अल्झिएको जिन्दगी,"अस्ट्रेलिया — मानिस स्वभावैले सम्भावनाको खोजी गरिरहन्छ । मानव विकासको इतिहास हेर्‍यो भने सम्भावनाको खोजी गर्दै पृथ्वीमा भौंतारिनु नै नियतिजस्तो थियो । आजको आधुनिक युगमा यो फरक तरिकाबाट चलिरहेकै छ ।त्यसबाट नेपाल पनि अछुतो छैन र त्यसको एक हिस्सा हामी परदेशमा रहेका नेपाली समुदायहरू हौँ । सम्भावनाको देश खोज्दै हामी विश्वभर छरिएकै छौं । सुरक्षित व्यवस्था, सुशासन, गुणस्तरीय शिक्षा, भरपर्दो स्वास्थ्य प्रणाली, अनि पेसागत अवसरहरू । यिनै कुराले त धेरै नेपालीलाई अस्ट्रेलियाले तानेको । कोही विद्यार्थी भिसामा, कोही कामदारको हैसियतमा त कोही परिवारसहित स्थायी बसोबासका लागि अनुमति लिएर यहाँ बसिरहेका छन् ।सबैसँग उस्तैउस्तै सपना छन् । श्रमको मूल्य पाइने ठाउँमा पुगेर आफ्नो र सन्तानको भविष्य उज्यालो बनाउने सपना । तर सपना पूरा गर्न सजिले छैन । फरक भाषा, फरक संस्कृति, कानुन र परिवेशमा आफूलाई ढाल्न त्यति सजिलो कहाँ छ र ?सपना बोकेर यहाँ आएका केहीले आर्थिक रूपमा राम्रो गरेका छन् । सजिलै घर, गाडी खरिद गरेर जीवन सहज बनाएका छन् । तर धेरैजसो भने किस्ता किस्तामा सपना पूरा गर्न लागिपरेका छन् । अनि यिनै किस्ता बेलाबखत फन्दा पनि बनिरहेका छन् । घर किस्तामा, गाडी किस्तामा, मोबाइलदेखि फर्निचरसम्म सबै किस्तामा । जीवन नै बैंक र बिलहरूको चक्रव्यूहमा फसेको जस्तो । अस्ट्रेलियाका निम्ति यो सामान्य कुरा हो । जुन फेसबुक लगायतका सामजिक सञ्जालको भित्तामा देखिन्न ।संघर्षको भारी बोकी आएर अस्ट्रेलियामा बसोबास गर्ने नेपालीहरूको पहिलो पुस्ता अझै संघर्षरत छ। अधिकतर नेपालीहरू हेल्थ केयर, एजकेयर, क्लिनिङ, ट्राफिक कन्ट्रोल, कन्स्ट्रक्सनजस्ता श्रमप्रधान क्षेत्रमा कार्यरत छन् । डबल सिफ्ट, सातामा ६-७ दिन काम गरेर महिनाको खर्च टार्नुपर्ने अवस्था छ । घर किन्ने सपना धेरैको छ, तर यो सपना सजिलो छैन । अस्ट्रेलियाको हाउजिङ बजारमा घर किनेपछि पनि ३ हजार डलर देखि ४ हजार डलर मासिक किस्ताले आर्थिक बोझ थप्छ । त्यसमा गाडीको लोन, क्रेडिट कार्ड, बालबच्चाको स्कुल खर्च, बीमा र ट्याक्स सबै जोडिँदा जीवन साँच्चिकै ‘किस्ता जिन्दगी’ बन्न पुग्छ । यसरी भौतिक प्रगति भएजस्तो देखिए पनि आत्मिक थकान, समयको अभाव, र सामाजिक अलगावले जीवनलाई एकोहोरो बनाइरहेको छ ।पहिचानको द्वन्द्वमा हुर्किँदै अष्ट्रेलियामा जन्मिएका वा सानो उमेरमै आएका नेपाली बालबालिका फरक संस्कृति र वातावरणमा हुर्किरहेका छन् । उनीहरूको भाषा अंग्रेजी हो, तर घरमा उनीहरू नेपाली बुझ्न र बोल्न बाध्य छन् । सामाजिक रूपमा उनीहरू ‘अस्ट्रेलियन’ जीवनशैलीमा रमाउँछन् । स्कुल, खेलकुद, डिजिटल प्लेटफर्ममा उनीहरूको दिन बित्छ । तर अभिभावक चाहन्छन्, उनीहरूले नेपाली भाषा, धर्म, र संस्कार नबिर्सून् ।पढाइ, करिअर र संस्कृतिको तानातानमा उनीहरूको पहिचान द्विविधामा पर्छ 'म नेपाली हुँ कि अस्ट्रेलियन?' यसले घरभित्र पुस्ताबीच दुरी बढाउने खतरा पनि बोकेको छ । संस्कार हस्तान्तरणमा अभिभावकहरूले निकै मेहनत गरे पनि सन्तानको मनोविज्ञान र सामाजिक परिवेश फरक भएकाले गहिरो संवाद कठिन हुन थालेको छ ।पहिलो पुस्ता धेरैको नेपाल फर्कने चाहना देखिन्छ। तर फर्कने कि नफर्कने ? धेरै नेपालमा घर बनाएका छन्, केहीले जग्गा जोडेका छन्, र ‘रिटायर्मेन्टपछि नेपाल जाने’ सपना बोकेका छन् । तर त्यो सपना पनि सहज छैन । बालबालिका यतै पढ्दै छन्, यहाँको शिक्षा र जीवनशैलीमा अभ्यस्त छन् । फर्केपछि उनीहरूको भविष्य के हुन्छ भन्ने प्रश्न अभिभावकको मनमा छ । त्यसबाहेक, नेपालको यथार्थ पनि चुनौतीपूर्ण छ। जब नेपाल फर्केर स्थायी बसाइको कल्पना गरिन्छ, तब यथार्थको पर्खाल ठोक्किन्छ राजनीतिक अस्थिरता, बेरोजगारी, गुणस्तरहीन स्वास्थ्यसेवा, महँगी र शिक्षाको अनिश्चितता । फर्कने सपना भावनात्मक लागे पनि व्यावहारिक होइन जस्तो लाग्न थालेको छ ।सतहमा हेर्दा अस्ट्रेलियामा नेपालीहरूले आर्थिक रूपमा प्रगति गरेका छन् । गाडी चढेका छन्, घर किनेका छन्, छुट्टीमा विदेश घुम्ने क्षमता बनाएका छन् । तर त्यो ‘सफलता’को मूल्य पनि छ, समयको, आत्मसन्तुष्टिको र संस्कृति-संवादको । अस्ट्रेलियामा धेरै नेपाली यस्तो जीवन बाँच्छन्, जहाँ सबै सुविधा हुन्छ, तर ‘सन्तोष’कम हुन्छ । जहाँ आफ्नो परिवार छ, तर ‘पहिचान’ हराउँदै छ । जहाँ पैसा कमाइन्छ, तर संस्कार र आत्मीयता र पहिचानको खडेरी भोगिरहेको हुन्छ ।अस्ट्रेलियामा नेपालीहरू केवल अर्थोपार्जनको यात्रामा छैनन्, उनीहरू एक सामाजिक, सांस्कृतिक र भावनात्मक सम्झौतामा पनि छन् । हामीले आफ्नो देशको मायालाई छोडेका छैनौं, गाउँको आँगन, चुलोको धुवाँ, दसैं तिहारको रमाइलो, आमाको हातको खाना, बाल्यकालका दिन सबै अझै हाम्रै भित्री संसारमा जीवित छन् । तर यथार्थ यस्तो छ कि आज हामीले अस्ट्रेलियामा जीवनको बृहत् सञ्जाल बुनेका छौं, जुन सजिलै तुहिन सक्दैन । हामीले यहाँ घर बनाएका छौं, तर त्यो घर अझै पनि ‘घरजस्तो’ लाग्दैन । अन्ततः, अस्ट्रेलियाको जिन्दगी केवल रोजगारीको कथा होइन । यो आत्मपहिचान, पुस्तान्तरण, संस्कृति जगेर्ना र सन्तुलनको कथा हो । त्यो कथाको मूल सन्देश के हो भने— हामी जहाँ भए पनि, 'देश' सधैं मुटुभित्रै हुन्छ ।"
"जगदुल्ला ताल पुग्दा लाग्यो, प्रकृतिको जादू यही रहेछ","त्रिपुरासुन्दरी नगरपालिका–१ त्रिपुराकोटबाट मोटरसाइकलमा हिँडेको एक घण्टामै म र कलाकार साथी लक्ष्मण देवकोटा लिकु, मुहु, बन्तडी हुँदै बलाङ्रा लेक पुग्यौँ। एकैछिनमै बेंसीबाट लेक उक्लेकाले होला, हामीलाई चिसो लागेजस्तो भयो।नलागोस् पनि किन, डोल्पाको अग्लो स्थानमा पर्ने बलाङ्राबाट हिउँले सेताम्मे हिमाल नजिकै देखिन्थ्यो। त्यही हिमाल छोएर आएको हावाले चिसो नबनाउने कुरै थिएन।सुन्दर गाउँबस्ती, हरिया फाँटमा फुलेका रंगीबिरंगी फूलहरू हेर्दै एघार बजे त काइगाउँ बजार पुगियो। कुनै बेला त्रिपुराकोटबाट दुई दिनमा पुगिने काइगाउँ, आजभोलि बाटोको सुविधाले मोटरसाइकलमा दुई घण्टामै पुग्न सकिने भएको छ।हामी हिँडेका थियौँ- शे–फोक्सुन्डो राष्ट्रिय निकुञ्जमा पर्ने जगदुल्ला तालको सौन्दर्य नियाल्न। काइगाउँबाट हामी हुरिकोट पुग्यौँ। त्यसपछि सुरु भयो पैदल यात्रा।झमझम पानी परिरहेको थियो। तर हामी रोकिने सुरमा थिएनौँ। वर्षा ओढेर, ‘खुई खुई’ गर्दै दुई घण्टा हिँडेपछि तोइजुम पुग्यौँ। भिजेका कपडा फेर्छौँ भन्ने थियो, तर जतनसाथ राखिएका झोलाका कपडा पनि भिजिसकेका रहेछन्। चिया र तातोपानी पिएपछि जिउमा तातो बढ्यो। तर मौसम भने चिसो नै थियो।हाम्रो योजना थियो, माथिल्लो डंसिलेसम्म पुग्ने। घना जंगलको बाटो। जगदुल्ला नदीको एकोहोरो सुस्केरा। यात्रा सुरु गरिसकेपछि किन रोकिने भन्ने जोसमा हामी पानीमा भिज्दै हिँडिरह्यौँ। अनि पाँच बज्नै लाग्दा तल्लो डंसिले पुग्यौँ।त्यहाँ बास बस्नका लागि कुनै होटल थिएन। माथिल्लो डंसिले नपुगी बास नपाइने भएपछि हिँड्नुको विकल्प थिएन। तर निरन्तरको झरीले चुटेर थकित शरीर अनि बढ्दो चिसो। हामीसँग केही उपाय थिएन।म पुरै थाकिसकेको थिएँ। प्रत्येक पाइला कठिन बन्दै थियो। लगाएका कपडाहरू पनि भारी लाग्न थालेका थिए। चिसो, भोक अनि उकालो बाटो—दुःखका निम्ति यहाँभन्दा बढी के चाहिन्थ्यो र! त्यसमा पनि मलाई सास फुलेर हैरान बनायो। टाउको बेस्सरी दुख्न थाल्यो।अन्धकार बढ्दै गएको थियो। पिठ्युँको झोला पनि कतै फालिदिऊँ जस्तो लागेको थियो। भित्र कतै लुकी बसेको आँट ल्याएजस्तै गरेर मैले पाइला चालिरहेँ। हामी आठ बजे माथिल्लो डंसिले पुग्यौँ। राति आएका नौला मान्छे देखेर पशुबस्तु हेर्ने भोटे कुकुरहरू एकनासले भुकिरहे। याक, चौँरी र झोपाका घण्टीहरू बज्न थाले।वडाध्यक्ष शेरबहादुर लामाको गाई राख्ने गोठ त्यही रहेछ। लामा दाइको आफ्नै होटल पनि रहेछ। ४५ सय मिटर उचाइमा रहेको उनको होटलमा हामीले रात बितायौँ। लामो सास तानेर ‘धन्न बाँचियो’ भनेर सुस्तायौँ।बिहान बाहिर निस्कँदा त हाम्रो स्वागतमा सेताम्मे हिमाल हाँसिरहेजस्तो । जगदुल्ला खोला सुसाइरहेको । छेउछाउमा बुकीलगायतका घाँस बयली खेलिरहेको । सबै दृश्यले हिजोको थकान पूरै हराएजस्तो भयो।फाँटमा चरिरहेका घोडा, याक, चौँरी र भेडाहरू हेर्दै, चिसो हावा खाँदै हामी हिँड्न थाल्यौँ। तीन घण्टा सरासर हिँडेपछि हामी राक्षस तालको वारिपट्टि पुग्यौँ। पानको आकारजस्तो देखिने भएकाले यसलाई ‘प्रेम ताल’ पनि भन्ने रहेछन्।ताललाई पृष्ठभूमिमा पारेर मनग्य फोटो र भिडियो खिच्यौँ। अनि प्रेम तालको सौन्दर्य दिलमा खिचेर अघि बढ्यौँ। करिब दुई घण्टा सरासर हिँडेपछि पुग्यौँ—जगदुल्ला ताल। यही त थियो हाम्रो गन्तव्य! यसैको सौन्दर्य खिच्ने धोकोले त यति लामो बाटो हिँड्ने र सारा हैरानी उठाउने हुटहुटी पलाएको थियो।कञ्चन पानी अनि हावामा पानीको ताल। अनि तालपारि सुरक्षा गार्डझैँ उभिएका सेता हिमालका लस्कर। हामी खुसीले यसै यसै चिच्यायौँ।यो ताल धार्मिक दृष्टिले पनि अत्यन्तै महत्त्वपूर्ण रहेछ। प्रत्येक वर्षको साउन पूर्णिमामा विभिन्न जिल्लाबाट हजारौँ तीर्थालु यहाँ आउने रहेछन्। तालमा स्नान गर्ने चलन रहेछ। यो ताल प्राचीन तिब्बती ग्रन्थमा नौ लाख देवी–देवताहरूको पवित्र धार्मिकस्थल भएको स्थानीयहरूको बुझाइ रहेछ।स्थानीयले फोक्सुन्डो तालझैँ यस तालले पनि रंग परिवर्तन गर्ने बताए। हामीले नियालेर हेर्‍यौँ। ताल निलो थियो। एकछिनमै फिक्का सेतो देखियो। किनभने आकाशमाथि सेताम्मे बादल थिए। त्यसैको प्रतिबिम्ब तालमा परेको थियो।तालको सौन्दर्य नियाल्दा नियाल्दै डेढ घण्टा बितेको पत्तो भएन। असिना पानी पर्न सुरु नगरेको भए अझै केहीबेर त्यहीँ सुस्ताउने मन थियो। तालको सौन्दर्य मनभित्र खिचेर हामी वडाध्यक्षकै होटलमा बास बस्न फर्कियौँ। एउटा ठूलो उद्देश्य पूरा भएजस्तो लाग्यो। प्रकृतिको सबैभन्दा सुन्दर दृश्य हेरेर मन अघाएको अनुभव भयो।"
के हामी चोर्ने मान्छे हौँ ?,"काठमाडौँ — प्रसंग राजावादीले चैत १५ मा काठमाडौंको कोटेश्वरमा रहेको भाटभटेनीमा गरेको लुटपाटबाट सुरु हुन्छ । अहिले प्रहरीले क्लोज सर्किट टेलिभिजन(सीसीटिभी)ले खिचेका फुटेज र सामाजिक सञ्जालमा आएका भिडियोका आधारमा लुटपाटमा संग्लनलाई एकपछि अर्को गर्दै पक्राउ गरिरहेको छ ।यस्तै घटना २०७९ फागुन १ गते काठमाडौंकै नयाँ बसपार्कको ल्होत्से मलमा पनि भएको थियो । यातायात मजदुरको आन्दोलनका क्रममा आक्रोशित भीडले महल तोडफोडसँगै मोबाइल लगायतका सामान लुटपाट गरेका थिए ।पछिल्ला लुटपाटका घटनाले हामीलाई अचम्मित मात्र बनाएको छैन, बरु हाम्रो समाजको नैतिक धरातलमा प्रश्न चिह्न खडा गरेको छ । हाम्रो सामाजिक चेतना र नैतिकतासँग यो बहस जोडिएको छ । व्यक्तिलाई हानी गर्ने र लुटपाटको अस्विकार गर्ने नेपाली समाजको स्वभाव हो भनेर हामीले बुझिआएको हो । तर, प्रतिनिधि दुई घटनाले हाम्रो स्वभाव, संस्कार र सामाजिक चेतना केही समस्या त देखिँदै छैन ? भन्ने प्रश्न उब्जाइदिएको छ ।विगतका भूकम्पीय विपत्तिमा मानिसहरू ज्यान जोगाउन घर र आफूले वर्षौँदेखि जोडेका सामान असरल्लै छोडेर खुला चौरतिर भागेका थिए । कैयन घर र पसल भत्किएको बेला थियो । तर त्यतिबेला पनि घर र पसलका सामान लुटपाट भएका खबर सार्वजनिक भएका थिएनन् । व्यक्तिका घरभित्रका सामान हुन् कि पसल वा मार्टका सामान हुलका हुल मान्छे पसेर लुटपाट गरिरहेका दृश्य हामीले देख्नुपरेको थिएन ।आन्दोलन त नेपाली समाजको पहिचान र परिचय नै भइसकेको छ । किनकि २००७ सालदेखि अहिलेसम्म समयका हरेक घुम्तीमा नेपाली समाज आन्दोलित छ । सानादेखि ठूला र संगठितदेखि असंगठित आन्दोलन समयका अनेकन बिन्दुमा भइ नै रहेका छन् । तर यस्ता आन्दोलनमा पनि आन्दोलनकारीले, प्रर्दशनकारीले संयमता गुमाएका थिएनन् ।तर, तीनकुने घटनामा धेरैले विवेक गुमाए । अचम्मलाग्दो त यो छ कि भाटभटेनीका सामान हातभरि बोकेर घरतिर कुद्नेले सीसीटिभीले हामीलाई खिचेको छ भन्ने सामान्य हेक्का किन राखेनन् होला ? जबकि अहिले प्रविधिको विकासले धेरै फड्को मारेको छ । सहरका ठूला महलमा मात्र हैन गाउँका पान र चटपटे पसलमा समेत सिसिटिभी राखिएको जगजाहेरै छ । सार्वजनिक स्थानदेखि चोकसम्म अनि सडकका छेउकुना जहिँतहीँ सिसिटिभी भेटिन्छन् । यस्तो निगरानीमार्फत प्रहरीले अनेकन घटना र दुर्घटनामा संग्लनलाई पत्ता लगाउने गरेको खबर पनि नौलो विषय होइन । तर पनि भाटभटेनी लुटनेले यस्ता कुरा हेक्का नै राखेनन् ।बेरोजगारी, महँगी वा निराशा । के कारणले तिनीहरू चोर्न उद्यत भएका होलान् ? मनोविद यस्तो बेलामा मानिसले सामाजिक रुपमा नै नैतिकता गुमाउने गरेको बताउँछन् । हुलमुलमा अरुले लगे, हामी नि लगौं भन्ने सोच मानिसमा आउँछ भन्ने तर्क पनि छ । कुनै चिटिक्क सडकमा हामी चक्लेटको खोल समेत फाल्न डराउँछौं तर फोहोर देखेको ठाउँमा फोहोर फाल्न डर हुँदैन भनेको जस्तै यो घटनामा भएको हुन सक्छ त ? सबैले चोरे मैले पनि चोर्छु भन्ने भाव अनयासै आएको हुन सक्छ । अनि यस्तो भावलाई ज–जसले नियन्त्रण गरे तिनीहरू आ–आफ्नो बाटो लागे । ज–जसले नियन्त्रण गर्न सकेनन् तिनीहरू भाटभटेनीभीत्र लुट्न पसे ।चिकित्सकहरु क्ल्पटोमिनिया रोगको विषयमा पनि चर्चा गर्छन् । यो रोग लागेका व्यक्तिले नचाहँदा नचाहँदै पनि चोरी गर्नुपर्छ भन्ने मानसिक दबाब महसुस गर्छन् । धेरैजसो अवस्थामा उसले चोरेको सामानको खासै आर्थिक मूल्य हुँदैन, न त उसको त्यसमा आवश्यकता नै हुन्छ । केही लुटपाट गर्ने मानिसमा क्लेप्टोमेनियाको लक्षण देखिन पनि सक्छ, तर अधिकांश घटना त्यसबाट प्रेरित हुँदैनन् । आन्दोलनको बीचमा हुने चोरी प्रायः भीडको मानसिकता, परिस्थिति, आवेग र ‘अब त मौका मिल्यो’ भन्ने भावनाबाट प्रेरित हुन्छ । लुटपाटमा आर्थिक लाभ, आक्रोशको अभिव्यक्ति वा अवस्था दुरुपयोग गर्ने नियत हुन सक्छ ।नेपालीमा समाज चोर्ने प्रवृत्तिको बाहुल्य भएको समाज हैन । त्यसमाथि आन्दोलनमा चोरी हुनु थप अचम्म लाग्ने कुरा हो । जनताले प्रतिनिधित्त्व गर्ने प्रर्दशनमा जनतामा अनुशासन, मर्यादा र नैतिकता हुनुपर्छ भन्ने मान्यता हो । हामी रमितामा रमाउन थालेको हौ त ? लुटपाटका भिडियो सामाजिक सञ्जालमा छिटो भाइरल भएको पनि पाइयो । कतिपयले लुटपाटलाई सामाजिक सञ्जालमा समर्थन गरेको देखियो । कतिले रमाइलो माने र मजाक बनाए । अन्तत सामाजिक सञ्जालको प्रतिक्रिया हेर्दा हाम्रो सामूहिक संवेदनशीलतामा कमी हुँदै गएको देखिन्छ । यस्तो गम्भीर विषयमा पनि नेताहरूको स्पष्ट अभिव्यक्ति नआउनु, लुटपाटप्रति भर्त्सना नहुनुले पनि नेतृत्वसँग प्रश्न गर्ने ठाउँ धेरै छन् ।हामी आन्दोलनमा सहभागी हुँदा हामीसँग विचार हुन्छ । लुटपाटले आन्दोलन होइन, अराजकता बोल्छ । आन्दोलन गर्ने भनेको त बोल्नका लागि हो । न्यायका लागि पो हो । यत्ति कुरा खै बुझाएको ? खै बुझेको ?"
भो जातका कुरा नगरम् !,"सायद यो ब्लग कतिपय पाठकलाई झिँझो लाग्न सक्छ । किनकि लामो लेख पढ्ने धीरता सबैमा नहुन पनि सक्छ । त्यसैले कतिपयमा हतार-हतार स्क्रोल गर्दै ‘सद्‍गुरु’ भनिने जग्गी वासुदेवका फतुर गफका रिलतिरै हराउने जोखिम पनि छ ।असलमा कुरा ‘वसन्त’ सिनेमा हेरेपछि सामाजिक सञ्जालमा एउटा सानो स्टाटस लेख्ने सोच थियो, तर मनको पिँधबाट विचार यति धेरै पोखिए कि स्टाटसले थेग्नै सकेन । त्यसैले ब्लगमा आइपुगेँ ।हामी कहाँ ‘जात’ भन्नेबित्तिकै धेरैको मनमा कुनै न कुनै डर पलाइहाल्छ । अनि जातको कुरा उठेपछि बहस गर्न होइन, त्यसबाट पन्छिन तत्पर हुन्छौँ धेरैजसो ।चिया पसल होस् वा पान पसल, ‘जात’ का कुरा हामीकहाँ कहिल्यै पनि गम्भीर रूपमा उठ्दैनन् । यस्तो विषयको गहिरो चिन्तन कमै गरिन्छ । बरु भनिन्छ, ‘जातको कुरा नगरौं होला ।’ यस्तो भन्नेहरूमध्ये धेरै कथित बौद्धिकलाई मैले चिनेको छु, जो मुद्दाबाट भाग्न चाहन्छन्, न कि विचार मन्थन गर्न ।जातको कुरा गर्दा मानिसको बोली र व्यवहारमा फरक देखिन्छ । जस्तै, ‘तपाईंलाई घरभित्रै छिराउन मन थियो कमरेड, तर बुबाआमाको चित्त दुखाउन चाहिनँ’ भन्ने कथित कम्युनिस्टहरूको ‘लज्जास्पद इमान्दार’ स्वीकारोक्तिदेखि ‘दलित साथीसँग एउटै थालमा भात खाएको छु’ भन्ने ढोंगी ‘सहानुभूतिपूर्ण’ गफसम्म सुन्दै आएको छु मैले ।पछिल्लो पुस्ताका युवाहरूको दुःख आफ्नै छन् । उनीहरूका पीडा सुन्दा उदेक लाग्छ । धेरै नौजवानको भनाइ ‘दलित’ भन्ने शब्द नै हटाउनुपर्छ भन्ने छ । उनीहरूका अनुसार शब्दमै समस्या छ रे । तर समस्या शब्दमा मात्रै हो त ? यसबारे बहस गर्न सक्ने धैर्य भने उनीहरूमा देखिन्न ।सदियौंदेखि मानिसलाई मान्छे हुनै नदिने यो सामाजिक संरचनाको जरो उखेल्ने वा कम्तीमा त्यसलाई कमजोर पार्ने सोच अहिले पनि हाम्रो समाजमा गहिरो रूपमा विकास हुन नसक्नु दु:खद् कुरा हो । जातको विषय विद्यालय तहदेखि नै बहस र विमर्शको केन्द्र बन्नुपर्ने संवेदनशील मुद्दा थियो । तर हामीले यसलाई सधैँ छायामा राख्यौं । नदेखेझैँ गर्यौं, नसुनेझैँ गर्यौं ।‘किन अनावश्यक विवादमा पर्नु?’, ‘कसले मोल्ने यस्तो जोखिम?’ यस्ता कुरा गर्दै हाम्रा शिक्षकहरू पनि यो विषयमा मौन बस्न रुचाउँदै आउनु भयो । शिक्षक समाज परिवर्तनका संवाहक हुन् । तर, तिनै शिक्षकमध्ये धेरैले यथास्थितिवादलाई मलजल गरिरहेको देखिन्छ ।क्याम्पस पुग्दासम्म जब विद्यार्थी जातको संरचनाबारे अलिअलि बुझ्न थाल्छन्, तबसम्म उनीहरू आफैं त्यसको जन्जालमा गहिरो गरी फसिसकेका हुन्छन् । न्वारन, पास्नी, गुन्यूचोली, व्रतबन्ध, विवाह र अन्त्येष्टि । जन्मदेखि मृत्युसम्मका प्रत्येक संस्कार जातको संरचनासँग गाँसिएको छ । तर यति संवेदनशील विषयमा पनि हामी कति संवेदनहीन बन्दै गइरहेका छौं ? यो सोच्नुपर्ने बेला होइन र ?नेपाली समाजको तीतो यथार्थलाई सिनेमाको माध्यमबाट प्रस्तुत गरेर गायक तथा सर्जक हुँदै फिल्म क्षेत्रमा प्रवेश गरेका प्रकाश सपूतले समाजप्रति ठूलो गुन लगाएका हुन् या वैगुन गरेका हुन् ?यसअघि यशकुमारले पनि जातीय विभेदविरुद्ध संगीत र सिनेमामार्फत समाजको नाङ्गो यथार्थ उजागर गर्ने साहस गरेका थिए । प्रकाश सपूत पनि यस्तै बाटोमा हिँडिरहेका छन् । यशझैँ उनी पनि गायकबाट सिनेमामा प्रवेश गरेका पात्र हुन् । यो फिल्मले प्रकाशलाई गायकमात्र होइन, अब ‘अभिनेता’ को रूपमा पनि चिनाएको छ । दलितहरू ‘हिरो’ हुन सक्दैनन् भन्ने आम भाष्य बदल्ने उनको यत्न स्तुत्य छ ।प्रकाशले यशकुमारले सुरु गरेको सांगीतिक विद्रोहलाई गीतमार्फत मात्रै होइन, अब सिनेमाको क्यानभासबाट पनि निरन्तरता दिन खोजेका छन् । उनी विभेदविरुद्धको यो सांस्कृतिक आन्दोलनमा अब झनै सक्रिय देखिनेछन् ।जात व्यवस्थालाई मलजल गरिरहेको नेपाली समाजको कालो अनुहार, अन्तरजातीय प्रेम र वियोग, दलहरूको दलदल, गैरसरकारी संस्थाहरूको दोगलापन, प्रहरी-प्रशासनको स्वार्थपूर्ण नियत । यस्ता अनेक विषयलाई गायक-सर्जक प्रकाश सपूतले अत्यन्तै मार्मिक र कलात्मक ढंगमा श्रव्य-दृश्य माध्यममा उतारेका छन् ।तर विडम्बना के छ भने, करोडौं खर्चेर बनाइएको यो सशक्त सिनेमा आम नेपाली दर्शकको ध्यानाकर्षण गर्न उति सफल देखिएन । यसमा दोष भने फिल्मको गुणस्तरमा थिएन । दोष थियो त्यसको ‘विषयवस्तु’ मा, जुन आम दर्शकको सहज मनोविज्ञानसँग मेल खान सकेन ।शनिबार, झापाको मेचीनगरस्थित सिटी सिनेमा हलमा १० जना दर्शक जम्मा नहुँदासम्म फिल्म नै चलाइएको थिएन । दर्शक सिलो खोजेर ल्याएपछि बल्ल हलको दैलो खुल्यो । उता, केही समयअघि ‘छक्का पञ्जा’ र त्यसका सिक्वेलहरूमा हल भरिने भीडको चाप हेर्दा, फितलै हास्य–कथाका सिनेमामा ‘हाउसफूल’ हुने तर यथार्थ र सामाजिक-राजनीतिक मुद्दा बोकेको सिनेमामा भने दर्शकविहीन हुने प्रवृत्तिले सोच्न बाध्य पार्छ । के नेपाली दर्शकले साँच्चै समाज परिवर्तन चाहिरहेका छैनन् त ? कि यथास्थिति नै रुचाइरहेका छन् ? यो संकथनको विषय हो ।जात भन्ने विषय केवल दलितको मात्र पीडा होइन, यो त गैरदलितको पनि साझा जिम्मेवारी हो । तर यो सन्देश गैरदलितले कहिले बुझ्ने ? 'वसन्त' कुनै जाति विशेषका लागि बनाइएको सिनेमा होइन । यो त समग्र नेपाली समाजका लागि बनाइएको कलात्मक ऐना हो ।यो सिनेमा गैरदलित दर्शकका लागि आफूलाई पुनरावलोकन गर्ने, आत्मसमीक्षा गर्ने अवसर पनि थियो । तर, पैसा खर्चेर टिकट किनेर जातको जटिलताबारे बुझ्न र आत्मबोध गर्न हामी कति तयार भयौँ त ?ठ्याक्कै यस्तै व्यवहार यशकुमारको सन्दर्भमा पनि दोहोरियो । जातीय मुद्दा उठाउँछ भन्ने बहानामा उनलाई दलित हिरोको ‘ट्याग’ नै लगाइयो । अब प्रकाश सपूत पनि त्यही नियतिको सिकार भइरहेका त होइनन् ?यदि होइन भने, एकपटक त कम्तीमा 'वसन्त' हेरेर बहस गरौं, विमर्श गरौं । किन हामी यस्तो सिनेमाबाट टाढा भागिरहेका छौँ ? यसका पात्र, कथा र सन्देश हाम्रो आफ्नै समाजको दर्पण हो । हामी आफैंलाई देखाउने प्रयास हो यो ।सदियौंदेखि जरा गाडेर बसेको जातीय संरचना कायम रहोस्, चलिरहोस्, बलियो होस् भन्ने चाहना राख्नेहरू समाजमा अझै पनि थुप्रै छन् । किनभने यदि बहस भयो, विमर्श भयो, चिन्तन भयो भने समाज बदलिन सक्छ । समाज बदलियो भने जनता सचेत हुन्छन् । नेताहरूको पेसा संकटमा पर्न सक्छ । यदि कुनै दिन, सिनेमा हेरेरै दर्शकको मन-मस्तिष्क तरंगित भयो भने । उनीहरूको साँचो अनुहार ऐनामा देखिन थाल्यो भने । फेरि के गर्ने ? पैतालामुनि कसलाई राख्ने ? पिँधमा थिचेर को ‘सर्वोच्च’ बन्ने ?"
साइपालमा शाखा खुलेसँगै ७५३ वटै पालिकाले पाए बैंक,"काठमाडौँ — वि.सं. २०७४ मा नेपाल राष्ट्र बैंकले मुलुकका सबै स्थानीय तहमा कम्तीमा वाणिज्य बैंकको एक शाखा खोल्ने नीति  लिएको थियो । ७५२ स्थानीय तहमा बैंक शाखा खुलेको लामो समयसम्म एउटा स्थानीय तह भने बाँकी नै रह्यो । बैंकिङ क्षेत्रमा लिइने परीक्षाको प्रश्नपत्रमा ‘नेपालको कुन स्थानीय तहमा हालसम्म वाणिज्य बैंकको शाखा पुग्न सकेको छैन ?’ भन्ने एउटा नयाँ प्रश्न जन्मियो । तर अब यो प्रश्न सोधिने छैन । किनकि, साइपाल गाउँपालिकामा ‍२८ माघ २०८१ मा नेपाल राष्ट्र बैंकका गभर्नर महाप्रसाद अधिकारीले एभरेष्ट बैंक लि.को शाखा उद‍्घाटन गरेसँगै मुलुकका सबै स्थानीय तहमा बैंक शाखा पुगेका छन् ।साइपाल गाउँपालिकाको धलौन भन्ने स्थानमा बैंक शाखा पुग्नु आफैंमा उपलब्धि हो । बझाङको सदरमुकाम चैनपुरबाट तीन घण्टाको जिप यात्रा गरेपछि तलकोट नाम गरेको गाउँपालिका पुगिन्छ अनि त्यहाँबाट ७ देखि ८ घण्टा पैदलयात्रा गरेपछि बल्ल धलौन भन्ने स्थानमा पुगिन्छ । साइपाल गाउँपालिकाको सदरमुकाम काँडा भन्ने स्थानमा छ । धलौनबाट काँडासम्म पुग्न भने अझ ६ देखि ७ घण्टा हिँड्नु पर्छ । त्यसैले यसपटक साइपालको सदरमुकाम काँडामा शाखा नखोली धलौनमा खोलिएको हो ।बझाङ जिल्लाको उत्तरी क्षेत्रमा अवस्थित साइपाल गाउँपालिकाले जिल्लाकै करिब ४० प्रतिशतभन्दा धेरै भूभाग ओगटेको छ । पालिकाको उत्तरी सिमाना चीनसम्मै जोडिन्छ । साइपाल हिमालको नामबाट यो पालिकाको नाम रहन गएको हो । राष्ट्रिय जनगणना २०७८ अनुसार २६२५ जनसंख्याको बसोवास रहेको यो पालिकामा बैंक शाखा नहुँदा करिब २ दिनको पैदल यात्रा गरी जिल्लाको तलकोट वा सदरमुकाम चैनपुरसम्म पुग्नुपर्थ्यो ।बैंक तथा वित्तीय संस्थाको पहुँच नहुँदा कतिसम्म सास्ती भोग्नुपर्ने रहेछ र कतिसम्म लाचारी बन्नुपर्ने रहेछ भनेर जान्न यहाँका स्थानीय जनप्रतिनिधिलाई सोध्दा थाहा लाग्छ । अहिलेको समाजमा बैंकबिनाको अर्थतन्त्र निकै कठिन र चुनौतीपूर्ण हुने विषयमा कुनै द्विविधा नहोला । साइपालमा बैंक शाखा पुग्दा स्थानीय खुसी छन् । जनप्रतिनिधि अझ पनि पालिकाको सदरमुकाम काँडासम्म बैंक पुग्न सके सुनमा सुगन्ध हुने बताउँछन् ।नेपालमा बैंक प्रथाको विकास गर्ने, मुलुकभरि वित्तीय प्रणालीको पहुँच पुर्‍याउने नेपाल राष्ट्र बैंकका प्रमुख उद्देश्यमध्ये एक हो । यही प्रयोजनका लागि राष्ट्र बैंकले वि.सं. २०२५ मा बैंकिङ प्रवर्द्धन समिति खोली तत्कालीन पचहत्तरै जिल्लामा वाणिज्य बैंक शाखा पुर्‍याउने नीति अँगाल्यो । सुरुवातीमा राष्ट्र बैंकले २५ लाखको कोष स्थापना गरी प्रत्येक जिल्लामा बैंक शाखा खोल्न सर्वेक्षण गर्‍यो । त्यतिबेलाको नेपालको अवस्थालाई कल्पना गर्दा यो कत्तिको चुनैतीपूर्ण थियो होला भनेर सहजै अनुमान लगाउन सकिन्छ ।कमजोर वित्तीय चेतना, पूर्वदेखि मुलुकभित्रैबाट पश्चिम जान नसकिने अवस्थाको कठिन भूगोल, जनसंख्याको ठूलो अंश साक्षरसम्म नरहेको अवस्थामा प्रत्येक जिल्लामा बैंक शाखा पुर्‍याउन राष्ट्र बैंक सामु चुनौतीका पहाड नै थिए । तर प्रत्येक जिल्लामा कम्तीमा एउटा बैंक शाखा नपुर्‍याइ भएको थिएन । अतः राष्ट्र बैंकले नयाँ शाखाको सुरूका वर्षको नोक्सानी व्यहोरिदिने नीति अँगाल्यो । सुरूमा ३ वर्षसम्म शतप्रतिशतसम्म र त्यसपछि ५ वर्षसम्म क्रमशः १००, ७५, ५०, २५ र १० प्रतिशतसम्म नोक्सानी व्यहोर्ने नीतिका कारण वाणिज्य बैंकहरू शाखा खोल्न उत्प्रेरित भए ।त्यसो त नेपालमा त्यतिबेलासम्म नेपाल बैंक, राष्ट्रिय वाणिज्य बैंक र वाणिज्य बैंकिङ नगरेको कृषि विकास बैंक मात्र थिए । त्यस समयमा नयाँ खुलेको शाखालाई कार्यकारी पुँजी अभाव हुन नदिने नीति पनि अँगालिएको थियो । यस्तो कार्यकारी पुँजी बैंक शाखा खुलेको तीन वर्षसम्म चुक्ता गर्ने गरी २ लाखसम्म दिने नीति थियो । अन्ततः २०३४ असारमा तत्कालीन सबै ७५ वटै जिल्लामा वाणिज्य बैंकका शाखा पुगेका थिए । यस कार्यमा नोक्सानी व्यहोर्ने नीतिअन्तर्गत राष्ट्र बैंकले २०३७ असारसम्म ७५ लाख ५१ हजार नोक्सानी व्यहोरेको थियो । त्यसका अतिरिक्त बैंकहरूमा कार्यकारी पुँजीको अभाव हुन नदिने नीतिअन्तर्गत २०३७ असारसम्म वाणिज्य बैंकलाई ७५ लाख २५ हजार उपलब्ध गराएको थियो । यस कार्यक्रमअन्तर्गत २०३७ असारसम्म मुलुकभर वणिज्य बैंकका कुल २४१ शाखा खुलेका थिए । जसमा मुलुकका ग्रामीण क्षेत्रमा १५४ वटा र सहरी क्षेत्रमा ८७ वटा बैंक शाखा खुल्न पुगे ।असार २०७३ सम्म नेपालमा वाणिज्य बैंकहरूका जम्मा १ हजार ८ सय ६९ वटा शाखा (धेरै शाखा सहरबजार केन्द्रित) थिए । यी शाखाहरू तत्कालीन जनसंख्यालाई तुलना गरी हेर्दा करिब १५ हजारमा एउटा वाणिज्य बैंकको शाखा हुन आउँथ्यो । यही विषयलाई समेत मनन गरी वि.सं. २०७४ मा राष्ट्र बैंकले सबै स्थानीय तहमा कम्तीमा वाणिज्य बैंकको एक शाखा खोल्ने नीति अँगाल्यो । असार २०७४ सम्ममा मुलुकका ७५३ स्थानीय तहमध्ये करिब ४० प्रतिशत अर्थात् २ सय ९६ स्थानीय तहमा मात्र वाणिज्य बैंकका शाखा पुगेका थिए । तत्कालीन अवस्थामा लिइएको यो नीति वित्तीय समावेशीकरणका हिसाबले मात्र नभइ अन्य हिसाबले समेत रणनीतिक निर्णय थियो । तर कुनै पनि स्थानमा बैंक तथा वित्तीय संस्थाका शाखा खोल्न त्यस स्थानमा विद्युत्, पानी, सडक, सुरक्षा, इन्टरनेटजस्ता न्यूनतम भौतिक पूर्वाधारको आवश्यकता पर्छ ।मुलुकका सबै स्थानीय तहमा उपर्युक्त न्यूनतम पूर्वाधार उपलब्ध छैनन् भन्नेबारेमा राष्ट्र बैंकलाई राम्रै जानकारी थियो । तथापि, मुलुकभरि वितीय सेवा पुर्‍याउने र भर्खरै जारी भएको संविधानले अँगालेको संघीय संरचनालाई सघाउने हिसाबले पनि यो निर्णय गर्नु जरूरी थियो । तर सुरक्षा लगायत भौतिक पूर्वाधारबिना सबै स्थानीय तहमा बैंक शाखा खोल्न निर्देशन मात्र दिँदा त्यो प्रभावकारी नहुने भएकाले सबै स्थानीय तहमा बैंक शाखा सामानुपातिक ढंगले खोल्ने योजना पेस गर्न राष्ट्र बैंकले वाणिज्य बैंकहरूलाई नै निर्देशन दियो ।बैंक शाखा खोल्ने स्थानमा मिलेसम्मका पूर्वाधारको व्यवस्था गरिदिन नेपाल सरकारलाई अनुरोध गर्‍यो। यही सिलसिलामा वाणिज्य बैंकहरूबाट प्राप्त योजनासमेतलाई आधार बनाएर नेपाल राष्ट्र बैंकले १४ चैत २०७४ मा एउटा परिपत्र जारी गर्दै बाँकी रहेका स्थानमा शाखा खोल्न निर्देशन जारी गर्‍यो। उक्त निर्देशनमा वाणिज्य बैंकलाई पहिलो चरणमा वैशाख २०७५ भित्र थप २ सय ४३ स्थानीय तहमा र सोही वर्षको असारभित्र थप १ सय १६ स्थानीय तहमा शाखा खोल्न वाणिज्य बैंकको नाम र शाखा खोल्नुपर्ने स्थानीय तहको नामै तोकेर निर्देशन जारी भएको थियो । अन्ततः असार २०७५ मा ७५३ स्थानीय तहमध्ये ६३१ मा वाणिज्य बैंकका शाखा पुगे ।सबै स्थानीय तहमा बैंक शाखा खोल्न दिइएको अन्तिम मितिमा समेत कोशीमा २२ प्रतिशत स्थानीय तहमा शाखा खुल्न बाँकी थियो भने मधेश, बागमती, गण्डकी, लुम्बिनी, कर्णाली र सुदूरपश्चिममा क्रमशः १२, ११, १५, १०, ४६ र ४० प्रतिशत स्थानमा बैंक शाखा पुगेका थिएनन् । यसरी शाखा नखुल्नुमा बैंक तथा वित्तीय संस्थाका कारण भन्दा पनि कतिपय ठाउँमा स्थानीय सरकारको समन्वयको अभाव रहेको र अधिक स्थानमा सडक, बत्ती, इन्टरनेट लगायतका पूर्वाधारको अभाव नै प्रमुख कारण थिए । तर राष्ट्र बैंकले बैंक तथा वित्तीय संस्थाहरूलाई शाखा खोल्ने ताकेता गरिनै रह्यो भने नेपाल सरकारलाइ पूर्वाधारको व्यवस्था गरिदिन अनुरोध गरिरह्यो । अन्ततः असोज २०७६ सम्ममा ७ सय ३९ स्थानीय तहमा वाणिज्य बैंकका शाखा पुगे पनि १४ स्थानीय तह त्यतिबेला पनि बैंकविहीन नै रहे ।असार २०७७ सम्म आइपुग्दा मुलुकका जम्मा ६ स्थानीय तहमात्र बैंक शाखाको पहुँचबहिर रहे । त्यसैगरी, २०७८ को असारसम्म आइपुग्दा धादिङको रूवी भ्याली गाउँपालिका, जाजरकोटको जुनीचाँदे गाउँपालिका र बझाङको साइपाल गाउँपालिका मात्र शाखाको पहुँच बाहिर रहे । सबै तहमा शाखा पहुँच पुर्‍याउन नेपाल राष्ट्र बैंकको स्थानीय सरकार एवं वाणिज्य बैंकसँग निरन्तर सम्पर्क रही नै रह्यो । तर एउटा कुरा के सहज थियो भने बाँकी स्थानीय तहमा कुन बैंक जानुपर्ने हो भन्ने कुरा नेपाल राष्ट्र बैंकलाई पहिल्यै जानकारी थियो । सम्बन्धित बैंकको ढिलासुस्ती भन्दा पनि सम्बन्धित स्थानीय तहमा पूर्वाधारकै कारण बैंक शाखा नपुगेको अवस्था थियो । स्थानीय तहमा पूर्वाधार पुर्‍याउन सम्बन्धित स्थानीय तह, राष्ट्र बैंक एवं नेपाल सरकारकै पहलस्वरूप अन्ततः २०७९ मा बझाङको साइपाल गाउँपालिकाबाहेक सबै स्थानीय तहमा वाणिज्य बैंकका शाखा पुगे ।७ सय ५२ स्थानीय तहमा बैंक शाखा खुलेको लामो समयसम्म पनि बझाङको साइपाल गाउँपालिकामा बैंक शाखा खोल्न नसक्दा यो विषय नेपाल राष्ट्र बैंकका लागि मात्र नभएर नेपाल सरकारकै लागि समेत चासोको विषय बनेको थियो । आर्थिक वर्ष २०८१/८२ को बजेट वक्तव्यमा समेत बझाङको साइपालमा बैंक शाखा पुर्‍याउने विषयले स्थान पायो । शाखा खोल्न जानुपर्ने जिम्मा पाएको एभरेष्ट बैंक लि. र नेपाल राष्ट्र बैंकको निरन्तर प्रयासका कारण अन्ततः सुदूरपश्चिम प्रदेशअन्तर्गतको बझाङ जिल्लाको साइपाल गाउँपालिकामा यही २८ माघ २०८१ मा औपचारिक रूपमा बैंक शाखाको स्थापना हुन सकेको हो ।"
जब जंगलको बीचमा दुई किशोरीको क्षतविक्षत शव देखेँ...,"अछाम — फेसबुकको न्युजफिडमा भेटिने कतिपय सूचनाले कहिलेकाहीँ झस्काउँछ । त्यस्तै भयो माघ ११ गते । रातीको ८ बजेको थियो । कसैले लेखेको थियो, ‘अछामको ढकारी गाउँपालिका–८ का दुई किशोरी हिजोबाट सम्पर्कविहीन थिए ....।’ यो स्टाटसमा केही अप्रिय घटनाको छनक थियो ।यत्ति सूचना काफी थियो, मलाई अत्याउन । किनभने, मैले किशोरीहरू कसरी हिंसामा परिरहेका छन्, कसरी बलात्कारको सिकार भइरहेका छन् र कसरी उनीहरूको जीवन नै हर्ने घटना भइरहेका छन् भन्नेबारे जानकार थिएँ । अनि जानकार थिएँ, समयमै सचेत भइएन भने यस्ता बर्बर घटना शक्तिको पहुँच प्रयोग गरेर लुकाइन्छ वा सामसुम पारिन्छ भन्नेबारे पनि ।यो घटनाबारे बुझ्न मैले सुरुमै अछामका प्रहरी प्रमुख डीएसपी ईश्वरीप्रसाद भण्डारीलाई फोन गरेँ । उनले ढकारी गाउँपालिका–८ घोडासैनका दुई जना किशोरी मृत फेला परेको बताउँदै भने, ‘छिन्ने जंगलमा १४ वर्षीया सरस्वती खड्का र ईश्वरी खड्काको शव करिब २० मिटरको दूरीमा फेला परेको छ । उनीहरू एकै घरका फुपूभदैनी नाता रहेको जानकारी पाएका छौं ।’प्रहरीबाट मैले अरु कुरा पनि थाहा पाएँ । जस्तो कि, माघ ११ गते उनीहरू बस्तुभाउ चराउन बिहान घरबाट निस्केका रहेछन् । साँझसम्म घर नआएपछि परिवारले खोजी थालेका रहेछन् । माघ १२ गते शनिबार साँझ ६ बजे मात्रै गाउँलेले शव भेटेका रहेछन् । अनि, बल्ल घटनाबारे प्रहरीले थाहा पाएको रहेछ ।डीएसपी भण्डारीले आइतबार बिहानै प्रमुख जिल्ला अधिकारीसहितको टोली घटनास्थल जाने कुरा पनि बताए । मैले घटनाको यही सूचना प्रकाशनका लागि पठाएँ । ई-कान्तिपुरमा डटकममा यो समाचार छापिएपछि म थप सूचना खोज्नतिर लागेँ ।ती किशोरीको हत्या किन भएको होला ? त्यो हत्या मात्रै थियो कि बलात्कारपछिको हत्या थियो ? अपराधीहरू को होलान् ? अनि शव भेटिएको ठाउँ नै घटनास्थल थियो कि अन्त कतै हत्या गरेर त्यहाँ ल्याई फालिएको होला ? के यो घटनामा निष्पक्ष छानबिन होला ? मृतकले न्याय पाउलान् ?मेरो मनमा अनेकन् प्रश्नहरू उठ्न थाले ।घटनास्थल नपुगी यतिका धेरै प्रश्नका उत्तर पाउन पनि सम्भव थिएन । तर घटनास्थल पुग्न त्यति सजिलो थिएन । यताउति सोधखोज गरेपछि मैले थाहा पाएँ, सदरमुकाम मंगलसेनबाट २ घण्टा गाडीको यात्रा गरेर ५ घण्टा पैदल हिँडेपछि मात्रै त्यहाँ पुगिन्थ्यो ।कसरी जाने, एक्लै जाने कि कसैलाई साथी लैजाने ! यस्तै यस्तै सोच्दा सोच्दै रातको ११ बजिसकेको थियो । केही साथीको फोन उठेन । केही साथी त्यति टाढा जाने आँट गरेनन् । कसैले जान मन भएको तर स्वास्थ्य ठीक नभएको बताए ।आइतबार बिहानै ५ बजेतिर घटनाबारे थप जानकारी माग्दै ढकारी गाउँपालिकाका अध्यक्ष प्रकाश साउदलाई फोन गरेँ । उनले आफू अघिल्लो दिन धनगढी पुगेकाले खबर सुन्नेबित्तिकै अछाम फर्किरहेको बताए । मैले हतारमै सोधेँ, ‘कहाँ पुग्नुभयो ?’ उनले कैलाश खोला पुगेको जवाफ दिने बित्तिकै मैले सोधिहालेँ, ‘सिट छ भने मलाई पनि लिएर जानूस् न !’म घरबाट निस्कँदा घरका कुनै सदस्य पनि उठेका थिएनन् । पत्रकारितामा दशक बिताएँ तर पहिलो पटक घरमा बुवाआमालाई खबर नै नगरी म घरबाट निस्किँदै थिएँ । पालिका अध्यक्ष सवार गाडी भएको ठाउँमा पुगेँ । घरबाट करिब ८ किलोमिटर छिचोलेपछि बल्ल घरमा खबर गर्ने मेसो मिल्यो ।गाडीबाटै पत्रकार महासंघ अछामका अध्यक्ष रमेश रावतलाई फोन गरेँ । उनले केही समयपछि आफू पनि घटनास्थल जाने बताए । मनमनै सोचेँ, कम्तीमा दुई जना पत्रकार भइयो भने शक्तिका आडमा कसैले घटना सामसुम पार्न सक्दैनन् ।जब घटनास्थल पुगेँ...२ घन्टा गाडीको यात्रा र ५ घन्टाको पैदलयात्रापछि घटास्थल पुग्यौँ । त्यहाँ पुग्दा नपुग्दै म थाकिसकेकी थिएँ । किनकि, उकालो र ओराली अनि कतै कतै त भीरबाट हेर्दा नै रिंगटा चल्ने बाटो थियो । मैले बीच बाटोमै मंगलसेनबाट निस्केका प्रमुख जिल्ला अधिकारी र प्रहरी प्रमुखको टोलीलाई बाटोमै भेटेँ ।एकाबिहानै प्रहरी र नयाँ मान्छेहरूको लस्कर उकालो लागेको देखेर होला कि घटनाबारे थाहा पाएर होला- स्थानीयहरू त्यहाँ जम्मा भएको देखिन्थे । घटनास्थलमा २५ जनाजति स्थानीय रातभर शव कुरेर बसेका रहेछन् । मैले अलिक परबाट दुई किशोरीको शव देखेँ । एक थिइन्, १४ वर्षकी ईशारा खड्का र अर्की थिइन्, १५ वर्षकी सरस्वती खड्का ।ईशाराको अनुहार क्षतविक्षत थियो । उनको अवस्थाबारे वर्णन गर्ने शब्द पनि मैले भेटिनँ । ईशाराको शवभन्दा १५ मिटरमाथि सरस्वती खड्का निष्प्राण भएर लडेकी थिइन् । उनको टाउपछाडिको भागमा गहिरो चोट थियो । लुगा च्यातिएको थियो । छेउमा आँसी, चप्पल र सेतो दोपट्टा थियो ।शव रहेको स्थानबाट करिब १० मिटर माथि पुगेँ । माथीबाट ठूला ढुंगा निकालेर खसालेजस्तो देखिन्थ्यो । घटनास्थलमा कतै ढुंगा निकालेजस्तो देखिन्थ्यो । कतै रुखका हाँगा भाँचिएको देखिन्थ्यो । घटनास्थललाई शंकाको नजरले नहेर्ने हो भने ठूला ढुंगा खसेर दुवैको प्राण गएको भन्न सकिन्थ्यो ।घटनास्थल पुगेका किशोरीका आफन्त र छरछिमेकी मौन थिए । उनीहरू आँखाभरि आँसु टिलपिल बनाउँदै शवतिर एकोहोरो हेरिरहेका थिए । हत्याको आशंका गर्दै प्रहरी–प्रशासनलाई दबाब दिने स्वर कतै सुनिएन । सबै स्तब्ध र मूर्छित थिए ।ईशाराकी भाउजू कृष्णा खड्काका अनुसार ईशारा र सरस्वतीको स्कुलमा पढाइ नभएकाले अभिभावकलाई काम सघाउन बेंसी झरेका थिए । शुक्रबार दिउँसो खाना खाएर बाख्रा लिएर जंगल पुगेका उनीहरू साँझ अबेरसम्म नफर्केपछि खोजी सुरु भएको थियो । उनलाई नन्द ईशारा र ढकारीका एक जना किशोरबीच फोनमा कुरा भइरहनेबारे थाहा रहेछ । त्यही सूचनाका आधारमा केहीले ईशारा त्यही केटोसँग भागेको र यही कुराको डरले सरस्वती लुकेको हुन सक्ने अनुमान गरिरहेका रहेछन् ।नन्द घर नफर्केपछि कृष्णाले ती किशोरलाई ईशाराबारे सोधिछिन् । जवाफमा ती किशोरले आफूलगायत ३ जनाले दिउँसो इशारा र सरस्वतीलाई जंगलमा भेटेको बताए र पछि प्रहरीले कृष्णाले दिएको सूचनाकै आधारमा अनुसन्धान अघि बढायो ।घोडासैन गाउँबाट करिब ४ घण्टा तलको घनाजंगलमा सरस्वती र ईशारालाई शनिबार साँझ खोलामा माछा मार्न गएका टेकबहादुर बुढ्थापा लगायतले देखेपछि मृत्युको खबर गाउँभर फैलिएको रहेछ । ती किशोरीहरूको हत्याबारे मैले निरन्तर रिपोर्टिङ गरिरहेँ । प्रहरी प्रधान कार्यालय र गृह मन्त्रालय दुवैले घटनामाथि चासो देखाए । अनि प्रहरीले पनि गम्भीरतापूर्वक अनुसन्धान अघि बढायो ।घटनाको अनुसन्धान सकाएपछि प्रहरीले निष्कर्ष निकाल्यो, ईशारा र सरस्वती प्रेम सम्बन्धमा थिए । अनि उनीहरू शारीरिक सम्बन्धको प्रस्ताव अस्विकार गर्दा मृत्युवरण गर्न बाध्य भए । यो घटनापछि म किशोरावस्थामा हुने प्रेम अनि यही प्रेमको फाइदा उठाउँदै जबर्जस्ती गर्न खोज्ने प्रवृत्ति किन यो समाजमा हुर्किरहेको छ र यसका पछाडि के कस्ता सामाजिक कारणहरू होलान् भनेर घोत्लिएँ । ईशारा र सरस्वतीको आखिर के दोष थियो र उनीहरूले हत्याको सजाय भोग्न बाध्य भए भनेर पनि सोचेँ । अनि सोचेँ, के शारीरिक सम्बन्ध राख्न अस्विकार गर्नु नै उनीहरूको दोष थियो त ?यो प्रश्नले भने मेरो मनलाई अहिले पनि बिझाइरहेको छ, तनाव दिइरहेको छ र मथिंगल नै हल्लाइदिएको छ ।"
"हरायो, जो ठीक भयो","काठमाडौँ — जिन्दगीको मेरो पहिलो जागिर आमालाई पढाउनु थियो । जिल्ला शिक्षा कार्यालय सल्यानले मलाई प्रौढ शिक्षाको ६ महिने मास्टर बनाएको थियो । ब्ल्याकबोर्डमा अनि चौपारीमा फलानो प्लस फलानो लेख्नेबाहेक चकको प्रयोग गर्न पाइएको थिएन । नीलो पैन्टको गोजीवरिपरि लागेको सेतो धूलोबाटै थाहा भइहाल्थ्यो— चक चोर ।आमालाई पढाउने रात्रिकक्षामा मैले चकले लेख्न पाएँ । पछि म सल्यानमै बोर्डिङको मास्टर पनि भएँ । त्यहाँ पनि चकले नै लेखियो । तर, एक वर्षपछि चक एकाएक हरायो । चकसँगै चकिलो अक्षर मेट्दा उड्ने फुइँफुइँ धूलो अनि दुई हत्केला रगड्दै धूलो टकटक्याउने अनि खोक्ने दृश्य पनि हरायो । मोहन सर त अझ चकिलो अक्षर डस्टर हैन, हत्केलाले नै मेट्नुहुन्थ्यो ।चक गायब भयो । हामी शिक्षक र पहिलो बेन्चमा बस्ने जेहेन्दार छात्रछात्राको जीवनमा मार्कर पेन र सेतोपाटीको एउटा क्रान्ति आयो । सम्झिन्छु, हाम्रा धेरै शिक्षक चकको धूलोले नै बिरामी परे, छिट्टै गइगए । चक हरायो, जो ठीक भयो ।सल्यानमा स्कुल पढाउँदाकै कुरो । प्रश्नपत्र हातैले लेख्नुपर्थ्यो । राम्रा अक्षरमा लेख्दालेख्दै पुछारमा कतै गडबड भयो भने फेरि अर्को पन्नामा सुरुदेखि लेख्नुपर्थ्यो । सल्यानमा पहिलोपल्ट पलिसा कम्प्युटर इन्स्टिच्युट खुल्यो । म त्यहाँ गएर तीन महिना कम्प्युटर सिकें । सिकें के भनूँ, टाइपशाला खोलेर टाइप हानें । जब कागजमा लेखेका मेरा अक्षर कम्प्युटरमा टाइप हुन थाले, कार्बन पेपर राखेर लेख्नु परेन । अहिले मलाई कम्प्युटरमा घोप्टेको घोप्टियै गर्‍यो भन्दा अनायास याद आउँछ— कम्प्युटर त मेरो जुगऔं जिन्दगीको वरदान नै हो नि !फेरि पढाउँदाकै कुरो । एक दिन तीन कक्षाको एउटा चकचके बच्चालाई मैले पिटेछु । पछि त उसले मेरो हातै सीधा हुन्न भन्न थाल्यो । मलाई अब बहुत डर लाग्न थाल्यो । बल्लतल्ल पाको जागिर, अब खोसिने भो, बजार बाहुल्य समुदायबाट फेरि गोदाइ खाइने भो भन्ने त्रासले मलाई रातैभर निद्रा लागेन । उपरान्त, मबाट पिट्ने चलन हरायो, जो ठीक भयो ।साँझ आमाहरूलाई म ‘नयाँ गोरेटो’ पढाउँदै थिएँ । एक दिन मेरो गाउँको गोरेटोमा कर्फ्यु आदेश बनेर संकटकाल देखापर्‍यो । अब हाम्रो कक्षा बिथोलियो । उपाय निस्कियो– दिउँसो १२ बजेतिर पढ्ने । घरको सुसेधन्दाले एकछिन फुर्सद नपाउने आमाहरू दिउँसो एक घण्टा भए पनि आफ्नो नाम लेख्न जम्मा हुन थाल्नुभयो । आमाहरूका लागि कर्फ्यु क्षणिक आराम दिने वरदान जो बन्यो ।म सानोमा भान्साको काम गर्थें । सायद दिदीबहिनी नभएकाले र आमाले महिनावारी बार्ने भएकाले म अल्छी केटोवादी हुनबाट किञ्चित जोगिएँ । कसौडीमा भात पकाइरहेको मैले एक दिन प्रेसर कुकरमा भात पकाउन थालें । (भलै बिर्को छिराउने र निकाल्ने कला सिक्न धेरै दिन लाग्यो । यति ठूलो बिर्को कसरी बिटै नछोई लुसुक्क छिर्छ, मलाई अचम्म लाग्छ ।) करण मामाले दिनुभएको कुकरले एक दिन एक सिट्ठी के दियो, त्यल्ले मलाई औधी खुसी दियो । भान्साबाट कसौडी हरायो, कुकर करायो, जो ठीक भो ।हाम्रो घरअगाडि बिजुलीको पोल थियो । वरपर सबका घरमा गुलुप बल्दा, टीभी आइसक्दा, तिहारमा छिमेकी घरहरू झिलिमिली हुँदा हामी तीन दाजुभाइ भने मट्टीतेलको ध्वाँसोमा पढ्थ्यौं । लालटिनको चिम पुछ्ने, धुने र बाल्ने नै हाम्रो नियमितको सन्ध्याकर्म हुने गर्थ्यो अनि कालो खकार थुक्ने नियमितको प्रातःकर्म ।एक वर्ष मेरो राजेन्द्र स्यानबुवा काठमाडौंबाट घर गएका बेला ‘यो त भएन केटा हो’ भनेर पैसा दिएर बिजुलीका केही सामान किन्न लगाउनुभयो । आफ्नो घरबाट रातो–कालो तार जोडिदिएर हाम्रो घरमा चिम बालिदिनुभयो । चिम बलेको त्यो रात (खासमा रात किन भनौं दिनजस्तै थियो रात) म कहिल्यै बिर्सन्नँ । रातो–कालो तारबाटै आएको बिजुलीले घरमा तीनवटा गुलुप बालेरै हाम्रा धेरै वर्ष बिते । यसरी गाउँ बिजुलीले झिलिमिली भएको वर्षौंपछि हाम्रो घरबाट टुकी, पानस र लालटिन एकदिन बुइँगलमा थन्किए ।तिहारमा गाउँले ‘डेग’वाला भैली निकाल्यो, पहिलोपल्ट । म उत्साही भएर जेईको घरमा त्यो भैली हेर्न पुगें । त्यहाँबाट हाम्रो घरको पालो आउँथ्यो । उनीहरूले भने, ‘विराज (मेरो दाइ) का घर नजाम्, त्याँ बत्ती छैन ।’अनि उनीहरू मेरै घरको पेटीपेटी हिँडेर सीधै बराल दाइको घरमा नाच्न गए । पछि घरमा लालटिन हराएको दिन म उनीहरू ननाचेको त्यो घटना सम्झेर मनमनै नाचेको थिएँ— अब हाम्रो घरमा पनि डेकवालाहरूको डेग त चल्ला नि ।म सम्झिन्छु । होली बडो उच्छृङ्खल पर्व । केटीहरूका लागि कोतपर्व, भण्डारखालपर्व । केटाहरूको दाउ नै स्तन समाइदिने हुन्थ्यो । मलाई लाग्छ, केटीहरूले पहिलो हिंसा भोगेको सायद होलीमै होला । ती हिंस्रक होलीबाज अब हराए, जो ठीक भो ।स्कुलमा शौचालय थिएन । महिला शौचालय र पानीको व्यवस्थाको त के कुरा ? च्यातिएका थोत्रामोत्रा धोतीका टालो कट्टुभित्र कोचेर दिनभर स्कुलमा बस्नु, काममा जोतिनु कष्टकर र जोखिमपूर्ण थियो । अझ घरमा पनि त्यही टालो सुकाउन घाम हैन, छाया खोज्नुपर्ने । अब त स्कुलहरूमा निःशुल्क प्याड पाइन्छ, कति राम्रो ।पहिलोचोटि महिनावारी हुँदा घर र घरका लोग्नेमान्छे नदेखिने गरी हप्ता दिन एक्लै अँध्यारोमा लुकाउने कुहे रीत जो थियो, सो हरायो । ठीक भो ।‘ए केटा जा, यो चुरोट सल्काएर ले ।’‘यो चिलिम भर् ।’‘आगो लेर आ,’ यस्तो भनेर आफ्ना नाबालक छोरछोरीलाई आदेश दिने श्री ५/श्री ३ पिताहरू सायद अब बदलिए कि ? चिम्टाले फिलिंगो च्यापेर बाका लागि पहिला आफ्नो दूधेओठमा चुरोट च्यापेर धूमपान सुरु गर्ने ब्रोहरू सायद अब लोप हुनुपर्ने हो ।आमाहरू अबेर सुत्ने, सबेर उठ्ने । चुलोभाँडो । ढिकी–जाँतो । मेलापात । पानीपँधेरो । भाले नबास्दै उठेर किशोरी उमेरकै पोथी (चाहे गर्भवती, चाहे सुत्केरी, चाहे बिरामी) हरूले घोप्टिएर ढोका, बैठक, घर हातैले लिप्नुपर्ने । कुइरीमण्डल भान्सामा ढुंग्रोले आगो फुफु गर्दै पकाइरहनुपर्ने । अझ १५/२० जनासम्मको परिवारलाई, पहाडमा त रोटी । अनि आफूले खान पाउनु त सबैले खाइसकेपछि, बाँकी रहे मात्र । मनु ब्राजाकीको कथा ‘अन्नपूर्णाको भोज’झैं ।भान्साको सबैभन्दा घिनलाग्दो त के भने, खाँदाखाँदै अलिकति जुठोपुरो भात राखिदिने अनि श्रीमतीले त्यही थालमा खानुपर्ने । गिजोलेको भात खुवाउने भालेतन्त्र सुस्तान्त भो । काइदा भो ।गाउँमा चालीस कटेसि कुप्रिएका, चाउरिएका बाआमा धेरै देखिनुहुन्थ्यो । आफैं चालीस पुग्न लाग्दा बल्ल बोध भयो— खानु न पिउनु, कुप्रिएर गर्नुपर्ने काम कति हो कति । थाप्लोमा नाम्लो हालेर घाँसको भारी बोकेर, डोकोमा तीन खेप ग्रागी बोकेर धूवाामण्डलभित्र छिर्दा बल्ल उज्यालो हुन्थ्यो । जति नै चिसो होस्, घरभरिका सारा लुगा एकेक अम्खोरा पानी उभाउँदै बुरानाउलामा एक्लै धुनुपर्ने ।‘आहा ! रातोमाटो र कमेरोले लिपेको घर’ साहित्यकारज्यूहरूको यस्तो पोस्ट देख्यो कि म यादको यात्रामा पुगी त हाल्छु । रातोमाटो लिन मेरी आमा धेरै टाढाको बेतालगाउँ जानुपर्थ्यो । ढिस्कोमा पुरिएर कतिको त्यहाँ ज्यान पनि गयो । आमा मुन्टो बांगो बनाउँदै माटोको गह्रौं भारी लिएर साँझमा घर आउनुहुन्थ्यो । अनि ‘लुगुनछोराउ गोठ’मा सासै नफेरी सेवामा जोतिनुहुन्थ्यो । अबका नानीहरूमा ती नारीहरूमा जस्तो क्षयरोग, बाथ, आङ खस्ने, दम एकदम हराउला त ?‘दाउरामा पकाएको कति मीठो’ यस्तो पढ्छु । उहिलेका महाराज जनताको छानाबाट धूवाँ निस्किएपछि मात्र आफू खान्थे रे । अबका महाराजचैं रैतीहरूको घरबाट सायद विषाक्त धूवाँ कुर्नु हुन्न, किनकि घरघरमा ग्यासपाइप पठाइसक्नुभो ।बिहान आठ बजे खाएको आटो र भातको भरमा दिनभरि केही नखाई एक्कैचोटि पाँच बजे घर आएर भेटे बासीभात, नभए एक्कचोटि साँझ रोटी खाइन्थ्यो । अब त स्कुलहरूमा दिवाभोज कति कति !माइतीमा दाजुभाइको कट्टु धोइदेऊ, तन्ना मिलाइदेऊ, कोठा बढारिदेऊ, अर्नी बनाइदेऊ भनेर छोरीलाई काम लगाउने, छोरा चाहिँलाई स्कुल पठाउने । अनि सानैमा बिहे गरिदिएर त्यही छोरी श्रीमान्को घरका हरएकको सेवक । घरकाले पनि आफ्नी सुकुमार छोरी उता सेविका नै बनेकी छे, आफू पनि दुःखै पाएकी थिएँ भनेर यता आफ्नी किशोरी बुहारीलाई बीस घण्टा रोजगारी दिइरहने । ओ भावुक कविज्यू ! यस्तो नोस्टाल्जिया यहाँ कसलाई छ यार प्यारो, कसलाई छ पीडादायी ?यशोदाज्यू, हजुरको गीत त मेरी आमा शारदाहरू यसरी पो गाउँछन् त— के माग्छौ भनी कसैले सोधे, म माग्थिनँ बालपन !बाउबाजे पुस्ताले दुईतीनवटै बिहे गर्ने । माइली–कान्छी श्रीमती त अझ आफ्ना छोराछोरीभन्दा पनि कान्छी । मेरी माइली हजुरसानिमा नौ वर्षमै विधवा । अनि जीवनभर सेतो धरती । चाडपर्वमा अशुभ हुन्छ भनेर देखापर्नै नदिने । यो श्वेतस्मृति कहाँ छ यार रंगीन ?जस्तोसुकै यातना सहेर पनि आमा–दिदीहरू श्रीमान्सँगै बसेको देखियो । अब दिदीबहिनी–छोरी पुस्तामा डिभोर्स गर्ने हिम्मत छ । छोरीहरूले पढे, सीप सिके, आत्मनिर्भर भए तर पुरुष आफ्ना बाउबाजेको चेतनामा बसिरह्यो, सच्चिएन । ‘अदालतमा सबैभन्दा बढी मुद्दा डिभोर्स’ भनेर रिपोर्टिङ । सहनशीला सुशीला खोज्नेले स्वअस्तित्वको चेत कहिले देख्ने ?गाउँमा खाली गोडा हिँड्नेहरू धेरै नै देख्थें । छिमेकी भरार्नी भाउजूका खुट्टामा बल्ल चप्पल देखें यसपालि । सारंगी बजाउँदै घरमा आउने, कल लिएर दसैंमा लुगा सिलाइदिन आउने (यहाँ उहाँहरूको नाम बडा अपमानजनक, ऐकारान्त भएकाले लेख्न सकिएन) ! दाइहरूले सहने अपमान र छुवाछूत धेरै नै चर्को । मेरो स्कुले सहपाठी सन्तोष विश्वकर्मा एसएलसी दिँदा बल्ल पहिलोचोटि मोहन सरको घरभित्र छिरेर पानी पिएको रहेछ । जातको जरो अझै जब्बर छ, जुन सर्वथा बेठीक छ ।प्रकाशित, अप्रकाशित किताबहरू पढिन्छ । घरीघरी अचम्म पनि लाग्छ । गाउँ, गाउँ जस्तो भएन । समाज उच्छृंखल भयो । अधिकार बढी भो । स्वतन्त्रता बढी भो । यस्तो भन्छन्, लेख्छन् ।‘हिमालचुली मुन्तिरको पँधेरो’ हेर्न त गजबै रमाइलो नि । तर, त्यहाँबाट ‘छिनेको त्यो कटीमा जलको घडा टाँसेर’ घण्टौं हिँड्ने आमा–दिदीबहिनीको कम्मरदुखाइ नि ? पहाडमा पानीकै दुःखको पीडागीत गाइन्छ, सुन्ने को ?‘पराले झुपडीवालालाई पवित्र हावा शान्तिको मन्दिर’ भनेर कतिन्जेल भावुक बनिरहने ? सर्जकको दरबार पराले त थिएन । गाउँको सौन्दर्य जोगाउन व्यक्तिका घरलाई खरपरालको छानो, कच्ची ढुंगामाटोको भित्तोमा किन राखिरहने ? सरकारीहरूले आफ्ना घर–अफिसलाई पराले झुपडी बनाएर पर्यटक बोलाए भैगो त ।एकदम मन परेको नेपाली सिनेमा ‘ऐना झ्यालको पुतली’ । हेरेपछि मलाई बल्ल बोध भयो । म स्कुल जाँदा एक घण्टा हिँड्नुलाई ठूलो दुःख सम्झिरहेको रहेछु । मार्के, बरला, कजेरी, कौछे, लेखडांग्रीबाट दैनिक चार–पाँच घण्टा बाटोमा बिताउनेको समस्या बुझेको रैनछु । स्कुल पढ्नैलाई सदरमुकाममा डेरा बसेका साथीहरूलाई महसुस गरेको रैनछु । अब कम्तीमा (डोजरे) बाटो त खुल्यो, (निम्छरा) स्कुल त खुले, (जोखिमपूर्ण) अटो त चल्छन् । (धूवाँदार) बाइक त चल्छन् ।त्यो बेला बाटै बन्द भएर अलमल, अहिले बाटो धेरै भएर कुन बाटो हिँडूँ भन्ने अलमल । चौबाटोको भाष्यले बाटै नहुनेको कथाव्यथा छोपिदिन त भएन नि !‘खै, काँ के हरायो ? तेरो हरायो भन्दैमा हाम्रो... ?’ मेरो यो ‘हरायो हरायो’ सुनिसकेपछि यहाँहरू कतिपयले पक्कै यसो भन्नुभयो होला । कुरो सही पनि हो । तर, ‘कहाँ हरायो’ लाई ‘यहाँ मेरोमा यसरी हरायो’ भन्दैभन्दै हराउनैतिर बल गरौं न ल । हस् त, अब मेरो शब्द नि हरायो ।"
आगोको बीउ माग्ने त्यो युग,"काठमाडौँ — डेढ दशकदेखि म भक्तपुर, दमकल कार्यालयनजिकै बसोबास गर्दै आएकाले आगलागीको बिगबिगी हुने याममा वारुणयन्त्रको भयप्रद ध्वनिले मलाई बिथोलिरहन्छ । जनधनको क्षतिदेखि वायु प्रदूषण र बढ्दो वैश्विक तापमानको चिन्ताजनक आकलनसँग जोडेर आगलागीलाई हेरेपछि म मानिसहरूको लापरबाहीसँग झनै मुर्मुरिन थाल्छु ।विद्युत् र ग्यासको प्रयोगसँगै यस्ता घटना बढ्दै गएको विश्लेषणबीच अपवादबाहेक आगलागीलाई मानवसिर्जित विपद् मानिन्छ । हेलचक्य्राइँ र असावधानीवश हुने दुर्घटना त दुर्घटना नै भइगयो । तर आगोलाई जानी–जानी दुरुपयोग गरिएका घटनाहरू विश्वभरि नै आलोच्य छन् । राजावादी आन्दोलनको आगजनीमा एक पत्रकार जलेर खरानी भएको घटनाले छाडेका धूवाँले नेपालीजनको मन र मस्तिष्क अझै मडारिएकै हुनुपर्छ । व्यावसायिक हैरानी र राज्यप्रतिको आक्रोशले ‘विकल्पहीन’ भएर संसद् भवनअगाडि नै आत्मदाह गरिएको दृश्य पनि पुरानो होइन । पुस्तकप्रेमीको नाताले ठमेलको पुस्तक पसल ‘पिल्ग्रिम्स’ जल्दा आहत भएको थिएँ । अझ पुरानो प्रकरण सम्झन्छु, दुई दशकअघि नेपालका विश्वविद्यालयहरूमा विद्यार्थीले आगो झोसेर ‘आन्दोलन’ गर्ने उदेकलाग्दो परिपाटी थियो । त्यतिबेला म पनि विश्वविद्यालयमै पढ्ने भएकाले समकक्षीहरूको त्यस्तो हर्कतप्रति दुःखी थिएँ । विश्वविद्यालयहरूमा भएका आगजनीबारे त्यसबेला लेखकहरूले निकै जोडतोडले बहस गरेको सम्झन्छु ।आदिमकालदेखि नै मानिसलाई सेवा गर्दै आएको आगोकै सहाराले पृथ्वीमा अन्य प्राणीमाथि मान्छेले आफ्नो वर्चस्व कायम गरेको बिर्सेर इतिहासमा पटक–पटक हामीले आगोमाथि खेलबाड गर्दै आएका छौं । आगोलाई चलाउन नजान्दा यस्ता ठूल्ठूला दुर्घटनाहरू भएका छन् । जब–जब आगो प्रयोग गरेर विध्वंस गर्ने मानिसहरू सम्झिन्थें, त्यति बेला मेरो मानसको चिसो तर धुम्रिँदो ओडारमा एक बालकलाई देखिरहेको हुन्थें ।आगो जोहो गरेर घरको साँझलाई रापिलो र उज्यालो पार्न चाहने त्यो बालक अरू कोही नभएर म आफैं थिएँ । त्यो पुरानो श्यामश्वेत समयसँगै आगो माग्ने चलन हराएको सम्झँदा आफैंलाई एकादेशीय किंवदन्तीजस्तै लाग्छ । सहरमा आगो दुरुपयोग गरिएका भयावह दृश्यहरू देख्दा आगोको जगेर्नाहेतु हामीले गाउँले जीवनमा गरेका अभ्यासहरू सम्झिन्छु ।म हुर्केको गाउँको नाउँ ठूलोगाउँ थियो । हुन त गाउँको नाउँ आज पनि उही नै छ । तर गाउँको स्वभाव परिवर्तन भएको छ । त्यो बेला गाउँका मानिसहरू एकै परिवारका सदस्यजस्तै थिए । जसरी परिवारका सदस्यबीच माया र आत्मीयतादेखि नोकझोंक, घुर्कीफुर्की, फुर्तीफार्ती र वैमनस्य हुन्छन्, त्यसरी नै मेरो गाउँमा छरछिमेकबीच साथ, सहयोग र अलिअलि मपाईंत्व पनि थियो । बालक कालका यादका पातोहरू पल्टाउँदै जाने हो भने साँझ–साँझ छिमेकमा आगो माग्न जाने म आफैंप्रति अहिले अग्घोर माया लागेर आउँछ ।प्रायः कामको सिलसिलामा बा घरबाहिरै रहने हुनाले घाँसदाउरा, बारी, गोठ, गाईबस्तु आदि–इत्यादि गर्दागर्दै आमा र दिदीलाई झमक्कै साँझले अँचेटिसकेको हुन्थ्यो । मलाई घरको राखनधरनबारे उति चासोमेसो हुँदैनथ्यो । बहिनी त सानै थिई । झमक्क साँझ, आँगनको डिलमा भारी बिसाउनेबित्तिकै आमा कराउनुहुन्थ्यो– ‘अहिलेसम्म अगेनामा आगो फुकेको छैन ?’ त्यसपछि म मरेतुल्य हुन्थें । अब कसको घरमा चाहिँ आगो लिन जाऊँ ?उबेला आगो बाल्नु हाम्रा लागि सानो सास्तीको कुरा थिएन । आगोका लागि दरिलो दाउरा नै चाहिन्थ्यो । गरिबीको लहरमा लहरै उभिएका घरहरूको सम्पन्नता जाँच्ने कसीमध्ये एक थियो, दाउरा । गुराँस, बाँज, खस्रु, फलाँट आदिका दाउरामा आगो लामो समय टिक्ने पुष्टि स्थानीय अभ्यासले गरेकै थियो । तर, यी रूखहरू माथि लेकमै लिन जानुपर्थ्यो । त्यसका लागि घरमा काम गर्ने ‘जना’ चाहिन्थ्यो । पाखुरीमा बल पुगेका ‘जना’ भएको घरको आँगनमा मिलेका दाउराका खलियो देख्न पाइन्थ्यो भने अरूको घरमा चाहिँ पाखाबारीतिरकै झिक्राझिक्रीले चुलो बाल्नुपर्ने हुन्थ्यो । टिकाउ दाउराको मुढा भएको घरमा अर्को साँझका लागि पनि खरानीमुनि आगाको बीउ जोगिएको हुन सक्थ्यो । नत्र उडिजाने खरानीको थुप्रो मात्रै हुन्थ्यो, अगेनामा । त्यो बेला आगो जोगाउनु साँच्चै मुस्किल कुरा थियो, किनकि सबैसँग सलाई राख्ने आर्थिक क्षमता हुँदैनथ्यो । र, एक काँटी सलाईको एकै झ्वार्रमा दाउरा सल्किन मुस्किल पर्थ्यो । त्यसका लागि कि मट्टीतेल चाहिन्थ्यो कि त मकैका खोस्टा । मट्टीतेल पाइने बजार जान–आउन नै चार घण्टा लाग्थ्यो । खेतबारीमा तमाखु खानेका लागि पनि कसैको पोल्टामा सलाई हुन्थेन, लाइटरको कल्पना त परैको कुरा थियो । बारीको ढुंगामा थाङ्ने पुल्ठो या सुकेको गोबर–गुइँठा धुवाँइरहेको देखेपछि बुझ्न सकिन्थ्यो कि धूमपानका अम्मली त्यहाँ काम गर्दै छन् । हावाहुरी चल्ने याममा गोठ, बारी या घरमै पनि आगो जोगाउनु झनै हम्मे पर्थ्यो । एकातिर आगो अन्त सल्केला भन्ने डर, अर्कोतिर भएकै आगो पनि निभाइदेला भन्ने पीर ।जब आमाले वल्लो–पल्लो घरमा आगो माग्न जान अह्राउनुहुन्थ्यो, तब म सकेसम्म बहिनीलाई जिम्मेवारी हस्तान्तरण गर्न चाहन्थें । तर, हरेक दिन बहिनी साथमै नहुन सक्थी । कहिलेकाहीँ त लाग्थ्यो, आगो माग्न जाने बेला माथि आँगनतिर टहलिन जाऊँ । फेरि कहिलेकाहीँ लाग्थ्यो, बेलैमा चुलोमा आगो बालेर आमालाई खुसी तुल्याऊँ । आगो ल्याउनका लागि दिउरे हुन्थ्यो । लाग्थ्यो, दिउरेको अर्थ ‘देऊ रे’ हो अर्थात् आगो देऊ रे हो । यो भाँडो बोकेर छिमेकीको दैलो टेक्दा मेरो पाइला र अनुहार यति भारी हुन्थ्यो कि मानौं, म ‘श्रापित’ याचक हुँ । दिउरे नभेटिँदा पुरानो कुच्चिएको थाल प्रयोग गरिन्थ्यो । तर, थाल चाँडै तात्तिएर घरसम्म आगो ल्याउँदा हात फेर्दै कान समात्दै गर्नुको हैरानी हुन्थ्यो । आगो माग्न जाँदा अनुहार नबिगार्नेको घर रोज्नु पहिलो काम हुन्थ्यो । सबै छिमेकीले सधैं मुख बिगार्ने या झर्को मान्ने भन्ने हुँदैनथ्यो । उनीहरूको ‘मुड’ अनुसार व्यवहार हुन्थ्यो । सायद बच्चा भनेर पनि अलि बेवास्तापूर्वक व्यवहार गरिन्थ्यो कि ? उनीहरू कहिले हाँसीहाँसी झर्झराउँदो कोइला भरिभराउ गरी दिन्थे, कहिले निभ्न लागेको आगो गाह्रो मानेर दिन्थे । निभ्न लागेको आगो कहिले त आफ्नो अगेना नपुग्दै निभिजान्थ्यो । तैपनि, सल्किन्छ कि भनेर मिहिनेत गरिन्थ्यो । सल्केन भने दोहोर्‍याएर त्यही घरमा जान अप्ठेरो हुन्थ्यो अनि अर्को घरमा आगो माग्न गइन्थ्यो । अझ अप्ठेरो कहाँ थपिन्थ्यो भने दोस्रो पटक आगो बोकेर फर्कंदै गर्दा पहिलो पटकवाला घरले देखिहाल्यो भने के भन्ने ? आगो सल्काउने ढंगसमेत नभएको मनुवामा आफ्नो नाम दर्ज भयो भन्ने भयले संकोच लाग्थ्यो । हुन त, खासमा उनीहरूले पनि अरूकै घरबाट चाँडै आगो मागेर ल्याएका हुन्थे ।एक घरबाट अर्को घर अनि अर्को घरबाट अर्को घर हुँदै टोलभरि–गाउँभरि आदानप्रदान भएको हुन्थ्यो, आगो । यसका तीन कारण मुख्य थिए : एक– घरमा सलाई र मट्टीतेल नहुनु, दुई– बचेखुचेका सलाईका काँटी बचाएरै राख्नु, तीन– सरजाम जुटाएर घाँटी र कन्चटको नसा फुल्ने गरी आगो फुक्दै रिंगटा चलाउनुभन्दा छिमेकबाट भर्भराउँदो आगोका कोइला ल्याएर चुलो बाल्दा समय र श्रम दुवै बच्नु ।हुन त, आगो माग्ने चलनले छरछिमेकलाई आपस्तमा जोडेकै थियो । सरसहयोग पनि चलेकै थियो । छिमेकमा के पाक्दै छ भन्ने थाहा हुने मात्रै होइन, मीठो–मसिनो तिउन–तरकारी पनि आउजाउ हुन्थ्यो कहिलेकाहीँ । अचेल सम्झिँदा लाग्छ, त्यस बेला जसको घरमा आगोको बीउ जोगिइरहेको हुन्थ्यो, त्यस घरले अघोषित र मनोवैज्ञानिक रूपमा छिमेकीलाई कज्याएकै हुन्थ्यो । आगोको नियमित स्रोतप्रति लयालु बोलीवचन हुनु व्यावहारिकै थियो सायद । लाग्थ्यो— हाम्रो छिमेकलाई आपस्तमा जोड्ने मुख्य वस्तु नै आगो हो । आगो जोगाउन सक्नु भनेको घरमा एक नम्बरी दाउरा हुनु, बलवान सदस्यको बाहुल्य हुनु, दैनिक तीन–चार छाक पाक्नु, दैनिकी व्यवस्थित हुनु, खेतीपाती र बस्तुभाउ मनग्गे हुनु थियो अर्थात् घर सम्पन्न हुनु थियो ।जब छिमेकबाट अगेनामा आगो आइपुग्थ्यो, तब घरमा बिस्तारै रातो उज्यालोले आफ्नो आयतन बढाउँदै लान्थ्यो । अनि, चुलो छेउको मूल खाँबोनेर दियालो बल्थ्यो ।त्यसपछि बल्ल घरभित्र सदस्यहरूबीच लयमा कुराकानी सुरु हुन्थ्यो । नत्र, अँध्यारोसँग डराएको हो कि परस्परमा रिसाएको हो, पत्तै हुन्थेन ।आगो फुक्दा गतिलो नबलेर धूवाँको मुस्लोले आफूलाई छोप्यो भने ‘दोबाटो मुताहा’ को बिल्ला भेटिन्थ्यो । बाटोघाटो र खोलानदी सफा राख्ने आदिवासी ज्ञान प्रणालीले बाटोमा टट्टी गर्नेलाई धूवाँले लखेट्छ भन्ने विश्वास पद्धति विकास गरेको हुनुपर्छ । आगो बाल्नका लागि सीप र ढंगबाहेक दाउरा छान्ने ज्ञान पनि चाहिन्थ्यो । स्थानीय लवजमा ‘भयाङ्लो’ भनिने रूखको हाँगा बल्दो अगेनामा पर्‍यो भने भरुवा बन्दुकबाट बारुद पड्केजस्तो लगातार आगोका झिल्का तीनतिर उछिट्टिन्थ्यो । अघिसम्म आगो जोगाउन मुस्किल परेको हामीलाई अब आगोबाटै जोगिन हम्मे पर्थ्यो । कुनै दाउरा यति कडा कि त्यसको आगो निभाउनै गाह्रो हुन्थ्यो । एक पटक यस्तै कडा कोइला बाको तमाखु–चिलिमबाट मेरो खुट्टामा झरेछ । त्यो झरिलो कोइलाको खत अहिले पनि मेरो दाहिने खुट्टामा अभिलिखित छ । साह्रै सानो भएकाले मेरो स्मृतिमा त्यो पोलाइको कुनै हेक्का छैन– त्यस घटना घरमा घटित भएको थियो कि गोठमा । गाउँको सिरानमा हाम्रो गोठ थियो । दूध, मोहीको आकर्षणले म पनि बेला–बेलामा गोठमा बाआमाहरूसँगै बस्थें । ढोका नभएको त्यस गोठलाई रातमा न्यानो, उज्यालो र सुरक्षा दिने एउटै चीज थियो, अगेनामा बलिरहेको रापिलो मुढा । हामीलाई आगो भएपछि लाग्थ्यो कि हाम्रो गोठमा भरपर्दो पाले छ । गोठमा आउने मानिसहरू आगो यसरी माग्थे कि मानौं– आगो धन हो । अनि, आगोको आदानप्रदान र तमाखुको गहिरो सर्कोसँगै आत्मीय गफगाफ लम्बिन्थ्यो ।प्रमिथसले स्वर्गबाट आगो चोरेको ग्रिसेली मिथक मेरो गाउँसम्म पुगेकै थिएन । आगो माग्ने समुदायले चोर्नेबारे कल्पना गर्ने कुरै भएन । अर्को खास कुरा– गुरुङ समुदायमा मात्रै होइन, आदिवासी समुदायमा चुला अर्थात् अगेनाको ठूलो सांस्कृतिक महत्त्व हुन्छ । कुलवंश, भाइबन्धु र समाजलाई एकीकृत गर्ने सांस्कृतिक केन्द्र हो, चुलो । अंशबन्डा गर्नुलाई चुलो छुट्टिएको भनिन्थ्यो । यही ‘पवित्र’ केन्द्रबाट राँको सल्काएर रोधी बस्न जान्थ्यौं । त्यहाँ सुख–दुःखको कुरा परस्परमा साझा हुन्थ्यो । ज्ञानदेखि योजनासम्म त्यतै बुनिन्थ्यो ।नाचगान हुन्थ्यो । मायाप्रेम पनि हुन्थ्यो । कहिलेकाहीँ बिहान गाउँमा हल्ला चल्थ्यो कि हिजो राति फलानो–फलानो त दियालो बालेर भागेछन् । केही दिनपछि त्यो जोडी दियालो बालेरै फर्कन्थ्यो र रीतपूर्वक बिहे हुन्थ्यो । त्यही अगेनामा सल्काएको राँको बालेर म बाको पछि लागेर अँधेरी खोलामा पाहा सिकार गर्न जान्थें । सम्भवतः रातको समयमा बालाई पनि साथी चाहिएको थियो । सीपको हस्तान्तरण होस् भन्ने मनसुवा पनि थियो होला, बाको ।पछिपछि अगेनाबाट सल्किने उज्यालोका विकल्पमा केही प्रविधि गाउँमा भित्रिन थाले । पाहा खोज्न बिस्तारै टर्चलाइट प्रयोग हुन थाल्यो । तर, राति खोलाखोल्सीतिर हिँड्दा ‘भूतप्रेत’ नआओस् भनेर सानो अगुल्टो या दियालो बालेरै हिँडिन्थ्यो । छेवर, बिहे, मराउपराउजस्ता ‘कार्जे’ मा बिस्तारै लालटिन बल्न थाल्यो । ‘पेट्रोलमेस’ को उज्यालोमा बारीको पाटामा बसेर भतेर खाँदाको रमाइलो वर्णनातीत छ । तर, मानिसहरू हिउँदको रातमा बारीको कुनामा भर्भराउँदा आगोका कोइला फुलाएर ढसमस्स बसेको अगेना वरपर गफ गर्न पाउँदा नै आफ्नो पुरानो लयदार न्यानो फर्केको महसुस गर्थे । अगुल्टो हल्लाएरै रातमा आउजाउ गर्थे ।गाउँमा टुकी बिस्तारै–बिस्तारै बढ्यो । सलाई र मट्टीतेलको जोहो गर्ने क्रम बढेसँगै छिमेकमा आगो माग्ने क्रम पनि घट्दै गयो । जब घरहरू आगोमा आत्मनिर्भर हुँदै गए, मजस्तो अग्नियाचकलाई राहत महसुस हुँदै गयो । र, बिस्तारै त्यो सानो याचक टुकी बालेर मध्यरातसम्म बार्दलीमा पढिरहने समय पनि आयो । झन्डै तीन दशकअघि समयको लट्ठामा झुन्डिएर बिजुलीबत्ती गाउँमा आएपछि त्यो आगो–याचक झलमल्ल उज्यालोमा साहित्य पढ्ने र संगीत सुन्ने लतमा फस्यो । तारमा अदृश्य रूपमा बगिरहेको करेन्टले आफ्नै पुस्ताका दुई साथीलाई निलेको कहालीलाग्दो घटनापछि त्यस याचकलाई आगो माग्ने युग नै बेस हो कि पनि नलागेको होइन । तर, भावुकतालाई मुठीमै बन्द गरेर भन्नुपर्दा– भर्खरै देखापरेको बिजुलीको स्वभाव नजान्दाका दर्दनाक दुर्घटना थिए, ती ।मोबाइलको स्क्रिनमा एक्लै–एक्लै मग्न हुने यस समयमा आगो माग्न जाने र बलिरहेको अगेना वरपर मानिसहरू अन्तरक्रिया गर्ने, सरसल्लाह गर्ने र एक किसिमको सभा बस्ने त्यस जमानाको कुरा गर्नु आफैंलाई ‘आदिम’ देखाउनु पनि हो । हराएर गएका कुरा र कथा कति छन् कति, त्यस जमानाका । तर, अहिले योभन्दा धेरै आदिम नदेखिऊँ कि !"
हराउँदै रातको विवाह,"काठमाडौँ — ‘भात मिठो भतेरकै!’ खानाको स्वादबारे कुरा हुँदा गाउँघरमा आम मानिसको मुखबाट फ्याट्टै निस्किने भनाइ हो यो । यसपटक एक दशकपछि मलाई पनि भतेरमा जाने मौका मिल्यो । केही टाढाको आफन्तको बिहेमा निम्तो थियो ।‘ओ हो आज त बारीको पाटामा दाउरा विच्छ्याउँदै सैयौंको समूहमा हातको कुहिनासम्म रस चुहिनेगरी खसीको मासुको झोल, बाक्लो दाल र मार्सी चामलको भात!’ एसएलसीपछि गाउँघरमा हुने कुनै पनि भोज भतेरमा सहभागी हुने मौका मिलेन । त्यसैले पनि बालपनको स्वाद फेरि लिन उत्सुक थिएँ । तर त्यहाँ पुगेपछिको माहोलले मनै खिन्न बनायो ।रंगीचंगी त्रिपालभित्र शहरका होटलजस्तो क्याटरिङ, पुलाउको व्यवस्था रहेछ । गाउँको बिहे भोज होइन, शहरको तारे होटलको पार्टीमा सहभागी भएको महशुस भयो । न पञ्चेबाजा, न बाहुन भान्से, न गाउँका युवाहरु पाहुनाहरुलाई भोज खुवाउन तयारी अवस्थामा केही थिएन । कात्तिकको ठिहिर्याउने त्यो चिसोमा नजिकै राखिएको साउन्ड सिस्टममा बजिरहेको ‘हाय गर्मी’ वाला गीतमा झुम्मिरहेका थिए जन्तीहरु । प्लेटमा अलिकति पुलाउ र मासुका केही चोक्टाहरु राखेर कुनातिरको कुर्सीमा बसेँ ।घर फर्किँदै गर्दा तल्लो घरका दाईसँग बिहेबारे कुराकानी भयो । ‘साँझपख जन्ती आउने, जन्तीलाई सालीहरुले पानी खन्याएर स्वागत गर्ने, गोठमा जग्य बनाएर रातभर दुवै तर्फका भलाद्मीहरुको उपस्थितिमा बिहे गर्ने, बाहिर खाली पाखामा अगेठा (दाउराको धुम पारेर बालिएको आगो) वरिपरी माइती पक्ष र जन्ती पक्षले देउडा खेल्ने र भोलिपल्ट दिउँसो बारीको पाटामा दाउरा बिच्छ्याएर गोलबद्ध बस्दै भोज खाने यी दिन त अब रहेन्’ मेरो कुरा सुनेपछि दाईले भन्नुभयो, ‘अब त यहाँ पनि शहर छिर्‍यो नि भाई ।’पहिलेपहिले तीन गाउँ पारी कसैको बिहे हुँदासमेत थाह हुन्थ्यो । अहिले यत्ति हो आफन्तबाहेक अन्यको बिहे सामाजिक सञ्जालमा तस्बिर पोस्टिएपछि ‘ए फलानाको पनि बिहे भएछ नि’ थाह हुन्छ । तर सबै क्षेत्रमा माथि उल्लेखित गरिएजस्तो परिवर्तन भने भइसकेको छैन । अहिले पनि बिहेबारे कुरा हुँदा पुराना रोचक कहानीहरु गाउँमा प्रचलित छन् । ‘फलानाको बिहे कस्तो थियो?’ भनेर सोध्ने चलन अझै छ । तर आशय भने परिवर्तन भएको छ, ‘बेहुलीलाई कति गहना दिए, बेहुला कत्तिको हुने खाने रहेछ, दाइजो कति दिए, मासु, रक्सीको व्यवस्था थियो कि थिएन ।’बिहेको रौनकबारे कुरा गर्नुपर्दा कर्णालीमा प्रचलित एक कथा रोचक छ । त्यसबेला माइती पक्ष र बेहुला पक्षबीच सम्बन्ध गाँसिने मात्र होइन, कसको सामथ्र्य कति छ भनेर सामाजिक तहमा प्रतिस्पर्धा हुन्थ्यो । सामूहिक रुपमा कसको बुद्धि कति र व्यवस्थापनको क्षमता कति छ भन्नेबारे प्रतिस्पर्धा नै हुन्थ्यो ।एक जन्तीलाई एक खसी‘केही समयअघि एक जना प्रधानले आफ्नी छोरीको बिहे पक्का गरे । लगन पक्का गरेपछि बेहुलाका बुबा कति जन्ती ल्याउने भनि बेहुलीका बुवासँग सल्लाह गर्न आए । तर बेहुलीका बुवाले केही नबोली एक मुठी मार्से (कर्णालीमा पाइने अन्न) हातमा थमाइदिए । यसको अर्थ त्यो मुठीमा जति दाना मार्से छन् त्यति नै जन्ती ल्याउनु भन्ने हो । अर्को सर्त पनि राखे जन्तीमा सबै युवा नै हुनुपर्ने ।घर फर्किएपछि बेहुलाका बुवालाई आपत् पर्‍यो । एक मुठीमा कम्तिमा पनि दुई तीन हजार दाना हुन्छन् । त्यतिका जन्ती कसरी मिलाउनु! गाउँका बुढापाकासँग सल्लाह गरे । एकजना अनुभवी वृद्धले उपाय सुझाए, ‘जन्ती लिएर जाँदा सगुन लैजाने डोकोमा मलाई पनि लुकाएर लैजानु।’ तीन चार गाउँका सबै युवालाई लिएर बेहुलीको घरमा पुग्यो जन्ती । तर त्यहाँ पुगेपछि माइती पक्षले अर्को सर्त राखे । ‘यति धेरै जन्तीलाई पकाउने भान्से हामीसँग छैनन् । सबै सरसामान मिलाइदिएका छौं । अब पकाएर आफैं खानुहोस्’ भनेर हरेक जन्तीका लागि एक एक खसी, एक एक माना चामल, सोही अनुसारको नुन, तेल, खुर्सानी जिम्मा लगाइदिए ।दाल चामलसम्म त ठीकै हो । तर एकै रातमा एक जनाले सिंगै खसी खाइसक्नु असम्भव भयो । जन्तीहरुमा खैलाबैला भयो । इन्कार गरौं त बेहुलीबिना जन्ती फर्किनुपर्ने, स्वीकारौं, एक जिउले एक खसी एकै रातमा खाइसक्न असम्भव । त्यसैबेला डोकोभित्र लुकाइएका वृद्धसँग सल्लाह लिन गए । एकछिन विचार गरेपछि ती वृद्धले उपाय गर्न सुझाए ।त्यसपछि जन्तीहरुले बेहुली पक्षसँग दाउरा मागे र ठूलो आगो बाले । वृद्धले सुझाएजसरी उनीहरुले सबै खसी एकैपटक नभइ एक एक गर्दै काटे र पोल्न थाले । एक खसी दुई तीन हजार जन्तीका लागि भाग लगाउँदा एक÷एक चौटा पनि परेन । रातभर त्यसरी नै सबै खसी, दाल, चामल र अन्य खानेकुरा बाँडेर खाइसके । भोलिपल्ट त्यो देखेपछि माइती पक्ष लज्जित हुँदै माफी मागेर बेहुलीलाई स–सम्मान बिदाई गरे ।यो कथाले उतिबेलाको बिहेको तडकभडकलाई जनाउँछ । यस्ता रोचक प्रशंगहरु धेरै छन् । बिहे मण्डपमा दुई पक्षका पण्डितबीच शास्त्रार्थ हुने, रत्यौली खेल्ने, देउडामा प्रतिस्पर्धा गर्ने अनेक ! गाउँमा हुने बिहेमा पहिलाको जस्तो गाउँ–गाउँबीच हुने प्रतिष्ठाको प्रतिस्पर्धा त हुँदैन, तर अन्य सामाजिक रितिरिवाज भने कायमै छन् ।मैले उल्लेख गरेको प्रशंगहरुले देशभरको प्रतिनिधित्व भने गर्दैनन् । तर कर्णालीमा अझै पनि केही रिवाजहरु छन् जो देशका अन्य ठाउँबाट हराइसकेका छन् ।राति विवाहदेशका सबै क्षेत्रमा राति विवाहको प्रचलन हराउँदा कर्णालीमा भने अझै पनि राति नै विवाह हुन्छ । यो प्रचलन कहिले र किन भयो भन्ने यकिन नभए पनि यो अभ्यास शहरी क्षेत्रबाहेक कर्णालीका ग्रामीण क्षेत्रमा अझै जिवितै छ । भौगोलिक दूरी, सुरक्षा र व्यवस्थापनको सहजताका लागि राति विवाह गर्ने प्रचलन सुरु भएको हुनसक्ने संस्कृतिविद् रमानन्द आचार्य बताउँछन् ।‘विवाह सम्पन्न भइसकेपछि बेहुली घरमा राख्न हुँदैन, बिहान आएका जन्ती बेलुका फर्किन समस्या हुने, बाटोमा लु्टपाट आदी कारणले पनि राति विवाहको प्रचलन बसाइएको हो’, उनी भन्छन्, ‘रातिको विवाहले दुवै पक्षलाई समय व्यवस्थापन र माइती पक्षले गर्नुपर्ने अन्य व्यवस्थापनका लागि पनि सहज हुन्छ ।’कर्णालीका साविक पाँच जिल्लामा अहिले पनि जन्ती आएको राति नै विवाह हुन्छ । भोलिपल्ट दिउँसो भोज खाएपछि मात्र बेहुली लिएर जन्ती फर्किन्छन् । यस्तै अर्को प्रचलन पनि छ कर्णालीमा सायद देशका अन्य क्षेत्रमा कतै छैन । यहाँ जन्तीलाई गाउँलेले एकछाक अनिवार्य खुवाउने चलन छ । अघिल्लो साँझ बेहुलीकै घरमा जन्तीका लागि खानाको व्यवस्था हुन्छ । भोलिपल्ट भोज दिउँसो हुने भएका कारण बिहानको खाना गाउँलेले जन्तीलाई भाग लगाएर खुवाउँछन् । जन्तीको संख्या हेरेर नजिकका आफन्तले अलिक धेरै र गाउँलेले एक/एक जना लगेर घरमै खाना पकाएर खुवाउँछन् ।मानापाथी उठाउनेछोरीको बिहेमा सन्तान र गाउँलेले आर्थिक सहयोग उठाउने र त्यसको हिसाब राख्ने चलन देशका धेरै ठाउँमा छ । माइती पक्षलाई आर्थिक भार नपरोस् र पछि आफ्नो छोरीको बिहेका लागि पैँचो होस् भन्नका लागि यस्ता प्रचलन चलाइएका छन् । तर जुम्ला लगायत, मुगु, हुम्ला, कालिकोट, डोल्पा र जाजरकोटका केही क्षेत्रमा छोरा होस र या छोरी दुवैको बिहेमा मानापाथी उठाउने चलन छ ।नजिकका सन्तानले गक्षअनुसार उठाउने गरे पनि गाउँलेका लागि निश्चित मात्रा तोकिएको छ पहिल्यै देखि । छोरीको बिहेमा एक पाथी (चार माना), र छोराको बिहेमा एक नाली (आठ माना), सोही अनुसारको दाल, नुन, खुर्सानी र तेलसमेत । यो अनिवार्य हो ।विवाह नितान्त दुई परिवाका दुई जनाबीचको सम्बन्ध भए पनि यी सामाजिक रिति रिवाज र संस्कारले समाजमा एक अर्काप्रतिको आपसी सहयोगको भावनालाई बचाइराख्ने आचार्य बताउँछन् । ‘विवाह दुई परिवारबीचको सम्बन्ध गाँस्ने मात्र होइन, यसले त एक समाज र अर्को समाजलाईसमेत जोड्छन् । यसका लागि हाम्रा केही सामाजिक रितिहरु बचाइराख्न जरुरी छ’ उनी भन्छन् ।यस्तै सामाजिक अभियान्ता माधव चौलाईको बुझाइमा यस्ता परम्परा हराउँदै जानुमा बाह्य प्रभावलाई प्रमुख कारण हो । सूचना प्रविधिको पहुँच, बढ्नो शहरी बसाइँ र सभ्रान्त वर्गले अपनाउने विधिका कारण पनि तल्लो तहसम्म परिवर्तन आएको उनी बताउँछन् । ‘सिनेमादेखि सिरियलसम्म शहरी र विदेशी संस्कृति अपनाउनेलाई नै रोल मोडलका रुपमा प्रस्तुत गरिनुले पनि त्यसको प्रत्यक्ष प्रभाव समाजमा परेको छ, ’ उनी भन्छन्, ‘तर हाम्रा मौलिक रितिहरुको आफ्नै महत्त्व छ । सामाजिक सदभाव देखि आपसी सहयोगको भावना बोकेका हुन्छन् । यी प्रचलनहरु जोगाउन राज्यले नै प्राथमिकता दिनुपर्छ ।’प्राध्याक तथा भाषाविद् माधवप्रसाद पोखरेल मौलिक रितिरिवाज हराउँदै जानुमा शिक्षा प्रणालीलाई दोष दिन्छन् । ‘जसरी औपनिवेषिक कालमा भारतमा त्यहाँको संस्कृति मास्ने उदेश्यले अंग्रेजी शिक्षा लादियो, त्यसकै प्रभाव अहिले नेपालसम्म पनि परेको छ’, उनी भन्छन्, ‘हाम्रो शिक्षा प्रणालीले हामीलाई हाम्रा संस्कृतिप्रति नै हीन भावना जगायो । त्यसकै फलस्वरुप विवाह, ब्रतबन्धमा जुन सामाजिक जिम्मेवारी, आपसी सदभाव देखिन्थ्यो त्यो अहिले केवल कसैलाई देखाउने प्रतिस्पर्धामा सिमित बन्यो ।’केही ठाउँमा अझै यस्ता मौलिक रितिहरु बच्नुको कारण उनी बचाउने उद्देश्य नभई दुर्गमताको बाध्यता उनी बताउँछन् । ‘अहिले पनि ग्रामीण क्षेत्रमा यस्ता परम्परा चलिराखेका छन् । तर ती जोगाउने उद्देश्यले होइन । त्यहाँ जुनदिन विकास निर्माण र अहिलेको आधुनिक भनिएको पश्चिमा शिक्षाको पहुँच विस्तार हुन्छ, विस्तारै त्यहाँबाट पनि लोप हुन्छन् ।’विशेषगरी माओवादी द्वन्द्वका कारण रातिको विवाह हराउँदै गएको उनको बुझाइ छ । ‘त्यतिबेला राति विवाह मात्र होइन, आठ/दश जनाको समूह पनि हिँड्न दिँदैन थे,’ उनी भन्छन्, ‘युद्ध चरम भएका बेला मानिसहरुले आफ्ना कुनै पनि सामाजिक संस्कार खुलेर गर्न पाएनन् ।’ लामो समयसम्म अभ्यास गर्न नपाएपछि त्यस्ता संस्कृतिहरु आफैं विस्तारै कम हुँदै जाने र कालान्तरमा लोप हुने अवस्थामा पुग्ने पोखरेल बताउँछन् ।"
काठमाडौंबाट जे हराए,"काठमाडौँ — समय हराउने वस्तु होइन । तर समय देखाउने पुराना घडीहरू हराइसकेका छन् । खासगरी नाडी घडी । अहिले हामीले लगाउने नाडी घडीमा बेला–बेला ब्याट्री फेरिरहनुपर्छ । पुराना घडीमा त्यस्तो ब्याट्री फेरिरहनु पर्दैनथ्यो । किनभने त्यसमा ब्याट्री नै हुँदैनथ्यो । बरु दिनको एक पटक दम दिनुपर्थ्यो । दम दिने स्वीच घडीमै जोडिएको हुन्थ्यो । एक पटक दम दिएपछि २४ घण्टा मजाले चल्थ्यो । अहिले त्यस्तो दम दिनुपर्ने घडी हराइसकेको छ ।हरेक दिन मध्याह्न १२ बजेको सूचना दिन काठमाडौंको सानो टुँडिखेलमा नेपाली सेनाले तोप पड्काउने चलन थियो । तोपको आवाज काठमाडौंको अधिकांश क्षेत्र र पाटनमा समेत सुनिन्थ्यो । तोपको आवाज आउनेबित्तिकै मान्छे आआफ्नो घडीमा दम दिन थाल्थे । अहिले त्यो तोप पड्काउने चलन पनि हराइसकेको छ । ०७ सालअघि राणाकालमा बेलुकी पनि तोप पड्काइन्थ्यो । तोप पड्केपछि कोही पनि घरबाट बाहिर निस्कन नपाइने नियम त्यति बेला थियो ।काठमाडौं लिच्छविकालदेखि नै व्यवस्थित नगरका रूपमा विकसित भइसकेको ठाउँ हो । त्यसैले यहाँका मानिस स्वाभाविक रूपले अन्य ठाउँकाले भन्दा बढी नै दैनिक प्रयोगका साधन चलाउँथे । बदलिँदो समयसँगै त्यति बेला चलाइने साधनमध्ये कतिपय बदलिएर नयाँ स्वरूपमा आएका छन् भने कतिपय हराएर लोप नै भएका छन् ।कुनै बेला काठमाडौंका बासिन्दा बैगः (किचेन) मा खाना पकाउन चुलो प्रयोग गर्थे । त्यसका लागि दाउरा बालिन्थ्यो । बजारमा सलाई समेत धेरै पछि आएको हो । चुलो बाल्न आगो चाहिन्छ । टोलमा कुनै एक घरमा चुलो बल्यो भने त्यही घरको आगो लगेर अरू घरले पनि चुलो बाल्नुपर्थ्यो । अहिले त्यो चुलो हराइसकेको छ । चुलो हराएपछि पिठ्यूँमा दाउरा बोकेर बेच्न आउने दाउरे दाजुहरू पनि हराए । चुलोपछि मट्टीतेल हालेर खाना पकाउने स्टोभ आयो । ग्यास स्टोभ आएपछि मट्टीतेलको स्टोभ हरायो । अहिले इन्डक्सन र ओभन आएपछि ग्यास स्टोभको प्रयोग पनि कम हुँदै जान थालेको छ ।चुलो र मट्टीतेलवाला स्टोभ हुन्जेल दाल, भात र तरकारी कसौडीमा पकाइन्थ्यो । अहिले किचेनबाट कसौडी हराइसक्यो । धाराबाट पानी थापी बोकेर लान माटा र पित्तलको घः (घडा) प्रयोग हुन्थ्यो । बैगलमा त्यो पानी तामाको फोसी वा माटाको त्यपमा ‘स्टोर’ गरेर राखिन्थ्यो । कौसीमा ट्यांकी राख्न थालेपछि अहिले घः, त्यप र फोसी हराएका छन् । नेवाः महिला घरेलु प्रयोजनका लागि आफ्नै घरमा रक्सी पार्ने गर्थे । अहिले घर–घरमा रक्सी पार्न बन्द भएकाले त्यसका लागि चाहिले माटाको गुलु, सानो फोसी र हासी पनि गायब भइसकेका छन् । तरकारी पकाउन माटाको ‘भाजं’ प्रयोग हुन्थ्यो । ननस्टिक प्यान आएपछि भाजं हराएको छ ।नेवार महिलाहरू उबेलादेखि नै शृंगारमा निपुण थिए । उनीहरू विभिन्न प्रकारका शृंगार सामग्री प्रयोग गर्थे । कपाल कोर्ने काठको काइयो त छँदै थियो, गुजुल्टो परेको कपाल फुकाउन ‘थकुचा’ प्रयोग गरिन्थ्यो जुन हेर्दा सानो ब्रुस जस्तो देखिन्थ्यो । सामान्य कपाल कोर्ने साधनलाई ‘ककिचा’ भनिन्छ, टाउकामा लागेको जुम्रा झार्न प्रयोग गरिने साधनलाई ‘च्वकिचा’ भनिन्छ ।त्यस्तै कपाल घुँघुरिलो पार्न प्रयोग गरिने साधनलाई ‘नतुचा’ भनिन्छ । अनुहार चम्किलो पार्न ‘क्वंचिकं’ दलिन्थ्यो भने आँखा सुन्दर पार्न ‘अजः’ लगाइन्थ्यो, जुन आफ्नै घरमा बनाउने गरिन्छ । अब महिलाको ‘ड्रेसिङ टेबुल’ बाट यी सबै हराइसकेका छन् ।महिलाले गलामा लगाउने तिकमाः हार, तायो–बायो र टाउकामा लगाउने शिरबिन्दु लोकप्रिय थियो । यो अहिले यदाकदा मात्रै प्रयोग भएको देखिन्छ । साडीमा हाकुपटासी भनेपछि नेवार महिलाको पहिचानजस्तै भइसकेको छ । पछिल्लो समय हाकुपटासी बौरिएर आएको देखिए पनि सिनापर्सि, छिनापर्सि आदि नामका अन्य साडी भने हराइसकेका छन् । बिहे नभएका किशोरीहरू तलसम्मै ह्वाङलाङ्ग हुने सुरुवाल लगाउँथे । कुर्तासुरुवाल आएपछि त्यो हरायो । काठमाडौं त चिसो ठाउँ हो । यहाँ तीन–चार तह कपडा राखेर सिलाइएको डम्बरकुमारीको खास्टो न्यानोका लागि खुब प्रयोग हुन्थ्यो । अहिले डम्बरकुमारीको खास्टो मान्छे मर्दा शोकमा परेका आफन्त घाटमा ओढेर जाने ‘घाटे पहिरन’ बन्न गएको छ ।झोछेँ बस्नु हुने मेरो मावलीतिरका हजुरबा खुब तमाखु खानुहुन्थ्यो । हजुरबाका लागि तमाखु तयार गर्नु झ्याउलाग्दो काम हुन्थ्यो । खाना पकाउन चुलो बालिसकेपछि चुलोमै बलेको अँगारलाई चिलं (चिलम) मा भर्नुपर्थ्यो । अँगार भर्नुअघि फलामको चेप्टो पाटामा तमाखु भरेर चिलममा घोप्ट्याएर राखिन्छ । र, त्यसमाथि आगो भरिन्छ । त्यसपछि चिलमलाई लामो हुक्कामाथि राखिन्छ । हुक्काको प्वालमा ‘नोकथि’ घुसाएर क्वार्रक्वार्र आवाज आउने गरी हजुरबा तमाखु खानुहुन्थ्यो । अहिले सजिलो चुरोट आएफछि तमाखु, चिलम, हुक्का, नोकथि जम्मै हराएको छ । चुोको तातोअँगार राखेर चलाउने आइरन पनि त्यतिबेला खुबै चलेको थियो । अहिले त्यो पनि हराएको छ ।घर–घरमा लुगाकपडालगायतका सामान राख्न काठको सन्दुक प्रयोग हुन्थ्यो । छोरीबेटीको विवाह गर्दा दाइजोका रूपमा सन्दुक दिनु अनिवार्य नै हुन्थ्यो । यसमा लुगाकपडा मात्र होइन, महँगा गहना जस्ता सामान पनि सुरक्षितपूर्वक राख्ने गरिन्थ्यो । पछि विभिन्न प्रकारका दराज प्रचलनमा आएपछि सन्दुक हरायो । बिहे भोजको सन्दर्भमा पहिले पहिले केटीतर्फ भोज जाँदा हातमा कुनै न कुनै सामान बोक्ने चलन थियो । कसैले स्टिलको बाटा, कसैले काँसको थाल, कसैले करुवा, कसैले कपडा जस्ता सामग्री लान्थे र भोज खाइसकेपछि दुलहीलाई उपहार दिएर फर्कन्थे । अहिले भोजको कार्डमै ‘जिन्सी सामानको कष्ट नगर्नुहोला’ भनेर लेख्ने चलन आएपछि हातमा थाल बोकेर भोज जाने चलन हराउनु स्वाभाविकै भयो ।भोजमा खुवाइने परम्परागत परिकार पनि हराइसकेका छन् । ५० वर्ष अघिसम्म पनि नेवाः भोजमा सुकुटी मिसाएर बनाइने एकखाले झोल खाद्यान्न गोर्मा, एक प्रकारको घाँस राखेर पकाइने खिचाभ्यातः, तिल राखेर बनाइने झोल खाद्यान्न भुयूम्वःक्वाः, रक्ती राखेर बनाइने झोल खाद्यान्न हिम्वःक्वाः जस्ता परिकार अहिले हराइसकेका छन् । नेवाः भोजमा खाइने मासुकै परिकार कतिपय प्रकार जस्तो कि किमला, तुपाला, तालातुला, मार्स्याला, हुल्ला, कालाखुना ला, खुनाला, दुलापिला, ख्वपूला, सासला, सपू पंला, चःगुलिला, कचुला, चिल्ला, घालापाला (ज्यापु पञ्च, भाबो, ने.सं. ११२१) हराइसकेका छन् ।नेवाः समुदायमा जातअनुसार पेसा विभाजन गरिएको हुन्थ्यो । अहिले त्यो पेसा कतिपय हराइसकेका छन् भने कतिपय जेनतेन धानिइरहेका छन् । नेवाः समाजमा पुं (चित्रकार) जातिको पेसा चित्र लेख्ने हो । नेवाः संस्कार संस्कृतिमा चाहिने विभिन्नखाले चित्र जस्तो– गाईजात्रामा गाईको चित्र, लक्ष्मीपूजामा लक्ष्मीको चित्र, नागपञ्चमीमा नागको चित्र, बिहे, इहि, व्रतबन्ध, जंकोजस्ता संस्कारमा प्रयोग गरिने चित्र पुं (चित्रकार) कै हातले लेखिएको हुनुपर्छ भन्ने मान्यता छ । किनभने पुं (चित्रकार) को हातलाई पवित्र मानिन्छ । प्रिन्टिङ मेसिन आएपछि यो संस्कार यदाकदामा बाहेक हराइसकेको छ । कपडामा विभिन्न प्रकारका बुट्टा छाप्ने काम नेवाः समाजको छिपा (रञ्जितकार) जातिले गर्ने चलन थियो । अहिले यो पूरै हराइसकेको छ । कंसाकारले काँसको काम गर्ने, नापितले कपाललगायत नङ काट्ने काम गर्थे, अहिले यो पेसा पनि हराइसकेको छ ।अहिले नेवाः समाजमा एक वा दुई मात्रै सन्तान जन्माउने चलन बढ्दो छ । धेरैले एक सन्तानमै चित्त बुझाउन थालेका छन् । जसको एक मात्र सन्तान छ, ती एक्लो सन्तानको अर्को सन्तानले काका–काकी, फुपू–फुपाजु जस्ता नाता नचिन्ने भए । त्यसैले भोलि यो नातागोताका शब्द पनि हराउने हुन् कि जस्तो भइसकेको छ । जस्तो कि अहिले पनि ‘डेडी–मम्मी’ का बुबा–आमालाई ‘बा’ र ‘मा’ भन्न थालेका कारण बाज्या/अजा–अजि (हजुरबा, हजुरआमा) जस्ता नाताका शब्द लोप हुने संघारमा पुगिसकेका छन् ।काठमाडौं उपत्यकालाई संस्कृति र सम्पदाको नगर भनिन्छ । अहिले यहाँ प्रचलित कतिपय संस्कृति हराइसकेका छन् । ती संस्कृति एवं जात्राबारे अभिलेखमा उल्लेख भएको त पाइन्छ तर अहिले पनि व्यवहारमा भेट्न सकिँदैन । जस्तो उत्तर मल्लकालका केही अभिलेखमा केही जात्राको नाम उल्लेख गरिएको छ । प्रताप मल्लको अभिलेखमा ‘सप्तपुरी जात्रा’ उल्लेख छ । यो जात्रा अहिले हराइसकेको छ । प्रताप मल्लकै हनुमानढोका विश्वरूपको अभिलेखमा ‘नेगुलियात्रा’ उल्लेख छ । त्यस्तै केही अभिलेखमा ‘सर्द्म यात्रा’ लेखिएको पाइन्छ । एक ठ्यासफूमा ‘ओ यात्रा’ उल्लेख गरिएको छ । यी बाहेक पशुपति यात्रा, बराह यात्रा र हरिशंकरी यात्रा पनि अहिले हराइसकेका छन् (नेपालको धार्मिक इतिहास, जगदीशचन्द्र रेग्मी, २०३०, नेपाल राजकीय प्रज्ञा प्रतिष्ठान) ।काठमाडौंमा इन्द्रजात्रा मनाउने बेला यहाँका विभिन्न टोलमा डबली बनाएर दबू प्याखं (डबलीमा मञ्चन गरिने पूर्णाङ्की नाटक) देखाउने गरिन्थ्यो । ४० वर्ष अघिसम्म पनि त्यस्तो नाटक हेर्न मानिस रातरातभर जाग्राम हुन्थे । अहिले त्यो पूरै हराइसकेको छ । नेपालभाषाका जनकवि दुर्गालाल श्रेष्ठको साहित्यिक यात्रासमेत यही दबू प्याखंबाट सुरु भएको थियो । दबू प्याखं हराउनु काठमाडौंको एक ठूलो सांस्कृतिक उद्योग बन्द हुनुजत्तिकै दुःखदायी विषय हो ।"
क्यासेट प्लेयर र वाकम्यानजस्तै हराउँदै गए सम्बन्धहरू,"काठमाडौँ — बितिगएका दिनका प्लटहरू टक्क अडिएका छन्– मानौं, इतिहास कुनै क्युरियो सामान होस् । मान्छे जिन्दगीका गुजुल्टाहरू र उसले टेकेको पैतालाका डोबहरूको नोस्टाल्जियाबाट हरदिन ग्रस्त छ । र, ती ‘प्रेत–दिन’ हरू पनि उसलाई प्रिय छ । समयको प्रवाहमा धेरै थोक हराए, गुमे ! मान्छेसँग तिनको स्मृतिसिवाय केही पनि रहने गर्दैन । अतीत केवल हिजोको कुरा होइन, यसले आजलाई धेरथोर प्रभावित त पारेकै हुन्छ ।प्रकृतिको सूक्ष्म स्वभावलाई वर्षौंदेखि नियालिरहेका वनस्पतिविज्ञ तीर्थबहादुर श्रेष्ठ (८८) पनि अतीत–दंशित हुन्छन् । उनलाई कुनै बेला आफूले भोगचलन गरेका सरसामान जीवनका प्रिय पात्रजस्तै लाग्छन् । उहिले–उहिले उनले प्रयोग गरेका रिल क्यामरा, टाइप राइटर, सोनी कम्पनीको पुरानो रेडियो, टेप–रेकर्डर, क्यासेट प्लेयर, स्वस्थानीका हस्तलिखित किताब, स्लेटको पाटी, बाँसको कलम, दुई सय वर्षअघिका तामाका पैसा, चुनदाम आदि–इत्यादि सानेपास्थित घरको काँचको सोकेसमा सुरक्षित छन् । ती नबिग्रिउन्, धूलो–मैलोले नपुरोस् भन्ने सोचेर प्रायःजसो पुछपाछ गरिरहन्छन् र ती सामान हेरर आफू हिँडिआएका दिनहरूका स्मृतिले घेरिन्छन् । त्यो स्लेट, जसमा उनले ८ वर्षको छँदा गुणन, जोड–घटाउ सिके । ‘छोराको अक्षर राम्रो होस्’ भनेर बुबाले थमाइदिएको बाँसको कलम अझै खेलाइबस्छन्, एक बालकले झैं ।सायद नोस्टाल्जिया स्मृतिको झ्याल हो, भविष्यको रेखाचित्र हो । असलमा यो विगततिर बरालिने गल्ली मात्रै होइन, भविष्यको कल्पनासम्म डोर्‍याउने गोरेटो पनि हो, जहाँबाट हराएका स्वर, बिर्सिगएका गन्ध, लोप भइसकेका कला, पुराना प्रिय सामान र विस्मृत संस्मरण पुनः जीवन्त हुन्छन् ।ती सामान र तिनका नोस्टाल्जियासँग तीर्थबहादुरका यादहरूको सेतु जोडिएको छ । जीवनका विसंगति–संगति, निस्सारता र सुन्दरता उनी ती चिजबिजहरूमा खोजिबस्छन् । ‘ती सामान संग्रहालयमा सुहाउने निर्जीव वस्तु मात्रै होइनन्, स्मृतिका जीवित स्वरूप हुन्,’ घरअघिको हरियो चउरमा उभिएर उनले सुनाए, ‘तिनको धूलो सफा गर्छु र पुराना दिन याद गर्छु । तर, नयाँ चिजले पुराना चिज विस्थापित हुन्छन् नै, ती चिजबिज लोप भएकोमा उस्तो विस्मात् चाहिँ छैन ।’ तीर्थबहादुरका विचारमा ती एन्टिक सरसामान संग्रहालयमा सजाउनुपर्छ र तिनलाई सम्झनुपर्छ, ‘किनभने अब ती क्युरियो–सामान भए, ती हाम्रा पैतालाका डोब भए ।’मान्छेलाई हात समातेर डोर्‍याउने चिज प्रविधि हो । ‘जीवन जटिल छ’ भन्दै हरयुगमा परिर्वतन भइरहने प्रविधिबारे माक्सिम गोर्की विमर्श गर्छन्, ‘जीवन पहिलेभन्दा अझ जटिल हुँदै गएको थियो र त्यसले कठोर मिहिनेतको माग गर्दै थियो । हरेक नयाँ दशकको आगमनसँगै प्रविधिले जीवन प्रवाहको गतिलाई अझ तेज बनाउँदै थियो । प्रविधिले यस्तो आज पनि गरिरहेको छ र भोलि पनि यसलाई निरन्तरता दिइरहनेछ ।’ (द डिस्इन्टिग्रेसन अफ् पर्सनालिटी’ को निनु चापागाईंले गरेको नेपाली अनुवाद ‘व्यक्तित्वको विघटन’ किताबबाट) ।हाम्रा मूर्त सांस्कृतिक सम्पदा (ट्यान्जिबल), जुन थिए– समयको कुनै कालखण्डमा प्रयोग गरिएका सामानहरू (टेप–रेकर्डर, ग्रामोफोन, पेजर, पत्र–मञ्जूषा, टाइप राइटर, रेडियो सेट, लालटिन, क्यासेट प्लेयर, काँचका पोते, पोस्टकार्ड, चिठी–पत्र, अटोग्राफ, रिल क्यामरा, मोजाको बल......) र, अमूर्त सम्पदा (आगो माग्ने चलन, अर्मपर्म, मितेरी साइनो, रातको विवाह...) जो अब लगभग हराएर गए, किंवदन्ती भए, तर किन तिनका यादहरूमा मग्न–मग्न भइबस्छौं ? र, तिनमा अतीतको गन्ध महसुस गर्छौं ?‘प्रिय सामान’ लोप हुँदा किन दुःखी हुन्छौं ? ती फिर्ता ल्याउनुपर्छ कि पर्दैन ? ‘मानिस अतीतमुखी हुन्छ । खुसी, सुख पहिल्यै थियो भन्ने भावले नोस्टाल्जिक बन्छ,’ मानवशास्त्री सुरेश ढकाल भन्छन्, ‘संस्कृति परिवर्तनशील छ, तर यो सरल रेखामा मात्रै हिँड्दैन, परिवर्तनको बाटो चक्रीय पनि हुन सक्छ, अर्थात् मानिसले लोप भइसकेको संस्कृति पुनः प्रयोगमा ल्याउन सक्छन् ।’ ‘संस्कृति चिन्तन’ किताबका लेखक, संस्कृति–चिन्तक, प्राध्यापक अरुण गुप्तोका विचारमा स्मृतिबाट अतीतको सौन्दर्यपान गर्न सक्छौं र वर्तमानलाई नयाँ कोणबाट बझ्न नोस्टाल्जिया आवश्यक हुन्छ ।आँखैअघि थुप्रै चिजबिज गुमाएछौं हामीले– प्रविधि, कला, जीवनशैली र सामाजिक सम्बन्धका अनेक आयाम ! के–के गुमायौं ? त्यसको मेनु लामो बन्न सक्छ । ‘टेक्नोस्टाल्जिया’ ले हामीलाई हामीबाट हराएका विद्युतीय सरसामानको याद दिलाउँछ । यो अति–तीव्र परिवर्तनले केही प्रविधिहरू ‘इतिहास’ बन्नुअघि नै स्मृति र क्युरियो बनिरहेका छन्, जुन सामाजिक अनुष्ठानजस्तै स्मृति बनेर दिलदिमागमा सुरक्षित छन् । तर, हराएका सामानहरू केवल भौतिक वस्तु हुन् ? सायद होइनन्, ती वस्तुमार्फत अतीत–यात्रा गरिन्छ, जहाँ अन्तरआत्माले गहिरो संवाद गर्छ । मान्छेहरूको मस्तिष्कका पत्रहरूमा सुरक्षित, समाजबाट हराएका केही मूर्त र अमूर्त सामान र सम्पदामाथि विमर्श गरौं ।मितज्यू नोस्टाल्जियानेपाली संस्कृतिको विशिष्ट र मौलिक बिम्ब थियो– मितेरी साइनो, त्यो थियो– एक पवित्र सम्बन्ध, जो अब सामाजिक र सामूहिक स्मृति–बाकसमा कैद भइसक्यो । मित–सम्बन्धको पहेली पहिल्याउने केही सानदार उक्ति थिए समाजमा, जो हजुरआमा सुनाउनुहुन्थ्यो– ‘बरु दाजुभाइ छुट्टिन्छन्, मित–नाता कहिल्यै छुट्टिँदैन, सुखमा दिदीबहिनी सम्झनु, दुःखमा मित,’ ‘मितको सात नाता, भाइको चार नाता’...! त्यसमाथि कृष्ण र सुदामाको मितेरी–कथा हिन्दु लोकजीवनमा प्रचलित छँदै थियो ।मानवशास्त्री जनक राईको विचारमा हाम्रो मितेरी साइनो थियो– नैतिकता, प्रतिबद्धता र पारस्परिकतासँग जोडिएको । ‘नयाँ भूगोलका जाति र समुदायसँग घुलमिल हुन मित साइनो उपयोगी थियो । त्यसले सामाजिक अन्तरघुलन बढाएको थियो,’ जनक भन्छन्, ‘यो साइनोले थोरै भए पनि जातीय–वर्गीय तहगत संरचनामा पनि हार्दिकता र सम्मान थपेको थियो । नेपाली समाज जोड्ने सांस्कृतिक–परम्परागत संस्था थियो यो, जसले रगत र बिहेबारीको सम्बन्धभन्दा माथिको साइनो गाँस्थ्यो– अन्तरसमुदाय र अन्तरभूगोल जोड्थ्यो ।’असलमा मित लगाउनु फेसबुकमा साथी बन्नुजस्तो ‘फास्ट–ट्र्याक’ सम्बन्ध थिएन, नैतिक सामाजिक सम्बन्ध थियो । तर, अब समाजलाई मित संस्था आवश्यक रहेन, जब हामी ‘आधुनिकता’ मा प्रवेश गर्‍यौं । मानवशास्त्रीहरू सुरेश ढकाल र नवीन रावलले सन् २०१७ मा मितेरी साइनोबारे ‘मित रिलेसन इन फार वेस्ट ः रिचुअल, रेसिप्रसिटी एन्ड रिप्रोडक्सन अफ् सोसल रिलेसनसिप’ शीर्षकको अनुसन्धान–पत्र लेखेका थिए– सुदूरपश्चिम क्षेत्रका मितहरूमाथि अध्ययन गरेर । त्यो पत्रले भन्छ– जातीय छुवाछूतले जकडेको ग्रामीण भेकमा दलित र उच्च जात भनिएको जातिबीचको मित साइनोको अद्वितीय सामाजिक बन्धन छ, जहाँ जातीय सीमाभन्दा माथि पारस्परिकता र हार्दिकता हुर्केको छ । तर, अब मितज्यू छैनन्, पुराना पुस्ताका मानिसको मनमनमै बाँचिरहेको छ– मितज्यू नोस्टाल्जिया !वाकम्यान यादहरूमान्छे मेनुअलबाट मेसिनमा गयो । ‘एन्टिक–पिस’ बनेर मान्छेहरूको यादखानामा कैद छ– पुराना दिनको सहरको ‘मोर्डन–स्टाइल’ वाकम्यान । सन् १९७९ को मध्यदेखि फाटफुट र सन् १९८० को पूर्वार्द्धदेखि अलि ज्यादा मात्रामा वाकम्यान देखापरेको थियो– काठमान्डुमा । सम्भवतः सन् १९८९ पछि बिस्तारै वाकम्यानका प्रयोगकर्ता हराउँदै गए । अब वाकम्यान असामयिक भए पनि त्यसको स्मृति खोपिएको छ– कवि विनोदविक्रम केसीको दिल–दिमागमा, ‘कान छोप्ने इयरफोन धारण गरेर बाह्य ध्वनि जगत्बाट पूर्णतः कटिनु र शिरको ठीकबीचमा ड्रमसेटको ढङ–ढङ र गितारको झ्याङ–झ्याङ महसुस गर्नु ! आज हेर्ने–सुन्ने उपकरणहरूको भरमार उपलब्धताबीच पनि वाकम्यानले दिने त्यो ध्वनि मिस भइरहेको हुन्छ ।’यी कविका लागि पचास/एकाउन्न सालतिर वाकम्यान थियो– सबैभन्दा उन्नत ग्याजेट । र, त्यो थियो– सपनाको फल वा भनौं न, महादूरस्थ चन्द्रमा । ‘एउटा फुटबल (त्यतिबेला ‘मिस्टर योड’ खुब चल्तीमा थियो) किनाइमाग्न त अभिभावकीय सत्ताविरुद्ध तीन/चार दिनको भोक–हडतालमा उत्रिनुपर्ने गरिबीग्रस्त वस्तुस्थितिबीच वाकम्यानको मालिक हुन सपनामा मात्रै सम्भव थियो,’ विनोद तीन दशकअघिको सुदूर–काँठका साँघुरा गोरेटोतिर विचरण गर्छन्, ‘लाऊँलाऊँ र खाऊँखाऊँको उमेरमा उपभोगको लालसा यसै पनि खुङ्खार हुन्छ । वाकम्यानका लागि म जे पनि गर्न तयार थिएँ । डाक्टर फाउस्टसले जादूमय शक्ति हासिल गर्न सैतानलाई आत्मा बेचेझैं म पनि वाकम्यानका लागि आत्मै बेच्न तयार थिएँ । अफसोस, क्रेताको अनुपलब्धता जो थियो ।’जोसँग वाकम्यान हुन्थ्यो, ऊ हिरो हुन्थ्यो । त्यस जिनिसको केहीबेर उपभोगका लागि तड्पिने विनोदहरू त्यस ‘हिरो’ को खुब चाकरी गर्थे । चाकरीपछि कान छोप्ने एयरफोन लगाएर माइकल ज्याक्सनको ‘थ्रिलर’ गीत सुनेको, गीतको अन्त्यको अट्टहासबाट भयभीत भएर इयरफोन झ्वाट्टै निकालेको सम्झना उनको मस्तिष्कमा ओहोरदोहोर गरिबस्छ । कतिपय उदारमना वाकम्यान–धनि एक जोर ‘एभरेडी ब्याट्री–९५०’ किन्न लगाएर आफ्नो दिलदारिताको असुली पनि गर्थे ।०००कथा–किंवदन्ती बनेर बुक–सेल्फमा ‘रेस्ट’ गरिरहेको छ– कवि विप्लव प्रतीकको वाकम्यान, जसको स्मृतिले बेलाबेला लखेटिरहन्छ, उनलाई । ‘उहिल्यै’ का दिन अब त खुइलिइसके, तर कानको सम्पूर्ण क्षेत्रफल छोप्ने घ्वाप्प परेको इयरफोन टाउकोमा सिउरेर गल्लीमा वाकम्यान सुन्दै हिँडेका दिनहरूको याद विप्लवको मस्तिष्कबाट उप्किएका छैनन् । वाकम्यान बोकेर हिँड्ने ज्यादाजसो केटाहरू नै हुन्थे । र, सबैको नजर तिनैतर्फ हुन्थ्यो । निश्चय नै वाकम्यान प्रयोगकर्ताले त्यो कुरा चाल पाउँथ्यो र गमक्क पर्थ्यो । सबैले सहजै किन्न नसक्ने भएकाले प्रयोगकर्ता समाजमा धनी र पहुँच भएकोमा गनिन्थ्यो र उसको फूर्ति हेर्नलायक हुन्थ्यो, जसरी अहिले केही हदसम्म म्याकबुक, एप्पल–वाच वा आइफोनले अलि ‘हुनेखाने’ को दर्जा जनाउँछ, उसैगरी उतिबेला त्यो महिमा वाकम्यानले सुरक्षित गरेको थियो । स्मृतियानमा सयर गरिरहेका छन् विप्लव, ‘बेलबटम पाइन्टको फेसन छुट्न लागेका बेला प्रवेश भएको वाकम्यान चुज पाइन्टको फेसन आएको केही समयपछि हराउने डौरमा गयो ।’ती सुनौला समयमा विप्लव वाकम्यानमा मग्न–मग्न भएर सहरका सडक–गल्लीतिर डुलिहिँड्थे । उनीसँग भएको वाकम्यान सोनी कम्पनीको थियो, रिचार्जेबल ब्याट्रीयुक्त । ‘क्लिफ रिचर्ड, बिटल्स र डायर स्ट्रेट्स गीतहरू सुन्थें । मैले वाकम्यानको संगत छाड्नुअघि जगजित चित्राको ‘इकोज’ भन्ने अल्बम खुब सुनेको अझै याद आउँछ,’ अतीतका दिनमा वाकम्यानमा संगीत सुन्दै हिँडेको डल्लीबजारकै ठिक त्यही गल्लीमा उभिएर एक साँझ विप्लवले सुनाएका थिए, ‘कुनै बेला ब्याट्री धेरै नटिक्ने र रिचार्जेबल ब्याट्रीले पनि धेरैबेर काम नगर्ने भएकाले धेरैले बिस्तारै यसको दैनिक प्रयोग हुन छाडेको हुनुपर्छ ।’ उनलाई लाग्छ, हरेक नयाँ पुस्ता आफूलाई नवीन देखाउन रुचाउँछ, सम्भवतः त्यही पुस्तालाई लक्षित गरी वाकम्यान निर्माण भएको हुनुपर्छ ।०००संस्कृतिविद्/कवि सुरेश किरणको स्मृतिमा ‘पोर्टेबल’ साइजको, पेटी भएको र कम्मरमा बाँध्न मिल्ने वाकम्यान उस्तै ‘प्रिय’ बाँचेकै छ ! स्कुल छँदा ‘सुरेश एन्ड साथीहरू’ वाकम्यानलाई ‘वाल्क म्यान’ भन्थे । थाइल्यान्डको बैंककबाट कपडा लिएर आउँदा विमानस्थल भन्सारमा केही प्रतिशत छुट दिइन्थ्यो, त्यसलाई ‘झिटीगुन्टा’ भनिन्थ्यो । झिटीगुन्टासँगै वाकम्यान पनि ल्याइन्थ्यो र न्युरोडको पसलमा बिक्री हुन्थ्यो– १२ देखि १५ सयसम्ममा, जुन २२–२५ वर्षका युवाको प्रिय प्रविधि थियो । मोटरसाइकल चलाउँदा हेलमेट अनिवार्य थिएन, युवाहरू कानमा एयरफोन सिउरेर बाइक चलाउँथे । ‘ब्यागी पाइन्ट’ को फेसन थियो । त्यो पाइन्ट खुट्टातिर टम्म कसिएको, तर कम्मरदेखि घुँडासम्मको भाग ह्वाग्लाङ्ग खुकुलो हुन्थ्यो । काँधसम्मै फित्ता जडित जिन्सको ‘रकी–पाइन्ट’ को छातीमा एउटा गोजी हुन्थ्यो । केटाहरू त्यही गोजीमा वाकम्यान घुसार्थे । जिन्सको त्यो पाइन्ट सञ्जय दत्तको पहिलो फिल्म ‘रकी’ (सन् १९८१) मा सञ्जय र हिरोइन टिना मुनिमले लगाएपछि काठमाडौंमा ‘पपुलर’ भएको थियो । सुरेशको वाकम्यान स्मृति सुखद् छ, ‘उतिबेला वाकम्यानमा हिन्दीभन्दा अंग्रेजी गीत सुन्ने चलन बढी थियो । डिस्को ८०’ भन्ने क्यासेट निक्कै लोकप्रिय थियो ।’ वाकम्यान अब संस्मरण–संग्रहालयको ‘टेक्नोस्टाल्जिया’ भित्र सुन्दर सम्झनामै सुरक्षित छन् ।हुरी–स्मृति : एउटा किराँती कथासुदूर अतीतमा पूर्वी नेपालको किराँती समाजमा सामूहिक श्रम–प्रणाली प्रचलनमा थियो, जसलाई हुरी प्रथा भनिन्थ्यो (पोलिटिक्स अफ् कल्चर/टीबी सुब्बा– १९९९) । अहिले हुरी श्रम–प्रणाली पूर्ण रूपमा लोप भइसकेको छ, जो इतिहास र दस्ताबेजमा मात्रै जीवित छ । खेतीपातीको समयमा एक दर्जन हाराहारी नजिकका र मन मिल्ने युवायुवतीको समूहले पालैपालो सबैको खेतीपाती गर्थे । असलमा त्यो थियो सामूहिक श्रम–प्रणाली, जसलाई समाजवादी श्रमप्रणाली पनि भन्न सकिन्छ भन्छन्– अध्येता/अनुसन्धाता भोगीराज चाम्लिङ । किराँती समाजमा भूमिमाथि सामूहिक स्वामित्वको प्रणाली थियो, जसलाई ‘बोब्बी’ भनिन्थ्यो ।‘किपट व्यवस्थामा पनि भूमिमाथि सामूहिक स्वामित्व प्रचलित थियो, त्यही सामूहिक भूस्वामित्वको उपज हुनुपर्छ– हुरी’, भोगीराज भन्छन्, ‘तर, किराँती समाजमा अझै सामूहिकतामुखी थुप्रै संस्कृति जीवितै छन् ।’ किराँत क्षेत्रमै केही वर्षअघिसम्म पनि वर्षमा एक पटक सामूहिक रूपमा बाटो सफा गर्ने प्रचलन थियो । तर, त्यो चलन अहिले हरायो । ‘सायद ग्रामीण सडकको व्यापक निर्माणले हरायो, गाउँमा आधुनिकता पसेपछि सडक सफा गर्ने सामूहिक उत्तरदायित्व पनि लोप भयो,’ भोगीराजको अध्ययन भन्छ ।बाँस, काठजस्ता प्राकृतिक कच्चा पदार्थले बन्ने नाङ्लो, डालो, मान्द्रो, चित्रा जस्ता वस्तु हराउँदै छन् । तिनको ठाउँ लिएको छ– प्लास्टिक र धातुका सामानले । सांस्कृतिक सामग्रीका रूपमा प्रयोग हुने वाबु/वाबुक (चिन्डो) को सट्टा ड्यु, पेप्सी, कोकाकोला भित्रिए । प्रकृतिमैत्री हुनु पो उत्तम हुन्थ्यो, तर औद्योगिक सामानले पर्यावरणमाथि भार थोपरेको छ । किराँतीहरू कपडामा स्वावलम्बी थिए, आफैं कपास खेती गर्थे, कपडा बुन्थे, सिलाउँथे । लोपोन्मुख यो चलन फाट्टफुट्ट त चलेकै छ, तर ती कपडा उत्पादनको परम्परागत सीपबाट विमुख भइसकेका छन् । ‘यसको कारणमध्ये एक हो, नेपालमा अंग्रेजहरूको औजारद्वारा निर्मित सस्तो कपडाका लागि नेपाली बजार खुल्ला गरिदिनु । र, त्यस्तै कपडा उद्योगहरू खोलिनु,’ भोगीराज भन्छन्, ‘औद्योगिकतामाथि बन्देज लगाउनु हुँदैन, तर सरकारले यस्ता स्थानीय घरेलु र परम्परागत सीप संरक्षण गर्न छुट्टै नीतिगत प्रबन्ध गर्नुपर्छ, जसले हाम्रो ज्ञान–प्रणाली संरक्षण हुन्छ, स्वावलम्बिता बरकरार हुन्छ, आय समानतामा सहयोग पुग्छ, पर्यावरणीय संरक्षणमा योगदान पुग्छ ।’किराँतीहरू औद्योगिक कौशलका दृष्टिले निपुण र स्वावलम्बी थिए– जो फलाम, तामाको काम गर्थे । तर, ती सीप पनि लोप भए, किन ? भोगीराजको विचार छ, ‘हिन्दु वर्णव्यवस्थाबाट प्रभावित भएपछि छुवाछूतको सिकार हुनुपर्ने त्रासबाट किराँतीहरू धातुको कामबाट अलग्गिए । हिन्दु वर्णव्यवस्थाले किराँतीलाई औद्योगिक सीपबाट विमुख तुल्यायो, जुन नेपाली समाजकै लागि ठूलो क्षति हो ।’ किराँती समाजमा चराचुरुङ्गी, पशुपन्छी सिकार गर्न गुलेली र धनुवाण प्रयोग हुन्थ्यो, अहिले पितृपूजामा सांस्कृतिक औजारकै रूपमा प्रदर्शनमा सीमित छ । ती हतियार प्राचीनकालमा किराँती पुर्खाको जीविकाको साधन थियो । तर, आधुनिककालमा मनोरन्जन, आंशिक सिकार र सांस्कृतिक सामग्री मात्रै बने ।घुमाउने घर–इतिहासको साक्ष्यजीवनसँग जोडिएका र सांस्कृतिक मूल्य भएका सरसामान हराए । प्रत्येक सामान त्यस समयका लागि नयाँ हो, समयसँगै त्यो पुरानिन्छ । र, मानिसलाई सामानसँग जोडिएका पुराना नोस्टाल्जिया सुखद् लाग्छन् । घट्ट–चौतारो–पँधेरो त मासिँदै छन् नै, ग्रामीण दैनिकीबाट अब कम आवश्यक हुँदै गएका ढाकर, तोक्मा, ढिकी, जाँतो, पेरुङ्गो, सोली–थुन्छे, भकारी, घुम, पिर्का, सन्दुस, हलो, उलिन्काठ आदि–इत्यादि सामान पनि हराउँदै छन् । ती मासिनु इतिहासकै भौतिक साक्ष्य मासिनु हो, जो व्यावहारिक–सांस्कृतिक जीवन वा संग्रहालयमा संरक्षित रहनुपर्छ ।राजनीतिक विश्लेषक झलक सुवेदीको विचारमा सामान र चलनहरू हराउँदै जानुले मान्छेको संस्कृतिमा प्रभाव त पार्छ, तर नयाँ सामान प्रयोगपछि नयाँ–संस्कृति पनि सुरु हुन्छ । ‘उत्पादन, प्र्रविधि, ज्ञान र आविष्कारमा आएका परिर्वतनले पुराना संस्कृति विस्थापित हुन्छन्, नयाँ निर्माण हुन्छन् । यसलाई स्वीकार्नुपर्छ,’ झलक भन्छन्, ‘सम्बन्धका स्वरूपदेखि समाजमा धेरैथोक हराए, परिवर्तन र रूपान्तरणको यो प्रक्रिया निरन्तर हो, रोकिँदैन ।’झलकको गाउँ कास्की, मकैखोला–काउरेबाट घुमाउने घरहरू हराए । उनी सानै छँदा काउरेमा दुईबाहेक सबै ‘घुमाउने घर’ थिए, अहिले एउटै छैनन् । ती घरको विशेषता थियो– जाडोमा न्यानो, गर्मीमा शीतल हुनु । तर, घरभित्र गाढा अँध्यारो हुन्थ्यो, कोठा अलग थिएनन् र गोपनीयता रहँदैनथ्यो ।बिस्तारै घुमाउने घर हराए, बार्दली भएका र नयाँ वास्तुकलासहितका चारकुने घर बने– ढुंगा–माटोको । अब ती घर पनि हराए, एक–तले सिमेन्टका घर बन्न थाले ।स्कुल आइजाइ गर्न बुम्ले–खोला र मौरी–खोला तर्नुपर्थ्यो झलक सुवेदीले । झलकको स्मृतिमा गाउँ–परिवर्तनको एक झलक यस्तो छ, ‘पहिले खोलो तर्‍यौं, त्यसपछि काठको मुढाको साँघु अनि झोलुङ्गे पुल, अब सिमेन्टको मोटर गुड्ने पुल बन्यो बुम्ले–खोलामा । मौरी खोलामा पुल बन्दै छ ।’ त्यसैले पुराना सामान हराएकोमा झलक दुःखी छैनन् ।स्मृति–संस्कृतिसंस्कृति र स्मृतिको साइनो इतिहास, समाजशास्त्र, कला, साहित्य, दर्शनशास्त्र, धर्मशास्त्र, मनोविज्ञान र स्नायु–विज्ञानसँग पनि हुन्छ । वस्तु हराउँछन् समयसँगै, त्यो फर्केर आउन पनि सक्छ, नआउन पनि । जस्तो घोडा–बग्गी कहिल्यै हराउँदैन, तर केही पुराना कार हराइसके । बेलीबटम पाइन्ट आउँदै–हराउँदै गर्छ । क्र्यु–कट (कानमाथि सेभ गर्ने) हेयर–स्टाइल आदिम हो, त्यो हराउँदै–बौरिँदै गरिरह्यो । पोनी–टेल र क्राउन ब्रेडजस्ता हेयर–स्टाइल पनि हराउँदैनन्, शताब्दीऔंदेखि ती फेसन आउँदै–हराउँदै गरिरहेकै छ ।प्राध्यापक अरुण गुप्तोको अध्ययन छ– ‘संस्कृति र स्मृति’ का ३ आयामी पक्ष छन्– सामाजिक वा ऐतिहासिक पक्ष (जहाँ मान्छे, सम्बन्ध र संस्थाको कुरा गरिन्छ), पदार्थ वा वस्तुगत पक्ष (जहाँ कलाकृति, मिडियाबारे विमर्श गरिन्छ) र मानसिक पक्ष (जहाँ विचार, मनस्थितिको अध्ययन गरिन्छ) ।यीमध्ये ‘पदार्थ वा वस्तुगत पक्ष’ सबैभन्दा प्रभावकारी हुन्छ, आफूले दैनिक जीवनमा प्रयोग गरेका सामानको स्मृति मान्छेले हत्तपत्त बिर्सिंदैन । केही सामानहरू संग्रहालयकरण गरिन्छ– जस्तो कलाकृति, रीतिरिवाज । कथा, कला र मिडियाले पनि संग्रहालय बनाइरहेको हुन्छ । ‘जुन वस्तु हराएर जान्छन् वा उपयोग हुँदैनन्, ती संग्रहालयमा जान्छन् । तिनको सौन्दर्यशास्त्रीय अभिलेखीकरण भइरहेकै हुन्छन्,’ गुप्तो भन्छन्, ‘उपयोगी नदेखिए सामान मात्रै होइन, दर्शन र सिद्धान्त पनि त्याज्य हुन्छन् । फेरि तिनको सान्दर्भिकता फर्किन पनि सक्छ ।’हराएका सामान–मेनुमध्ये अरुणको मन अडिएको छ– गोलो आकारको पित्तलको चम्किलो मट्टितेल स्टोभमा, जुन उनकी आमाले प्रयोग गरेकी थिइन् ६० वर्षअघि । अरुणले ‘एन्टिक–पिस’ का रूपमा काँचको सोकेसमा सजाएर राखेका छन्, पित्तले–स्टोभ । समयसँगै हराएको ग्रामोफोनको पनि रूपान्तरण भयो– ‘एलिट’ हरूको सजावट सामग्रीमा, अर्थात् यो हो– ग्रामोफोनको क्लास रूपान्तरण । जसको सान्दर्भिकता हुँदैन, त्यो हराउँछ जसरी मट्टितेल स्टोभ, वाकम्यान, ग्रामोफोन हराए र मस्तिष्कको ‘टेक्नोस्टाल्जिया’ कुनामा रहिरहे ।मान्छे नयाँ खोजबिनमा रमाउँछ– खानादेखि वस्तु र विचारसम्मै । ‘खोजी अगाडि बढ्दा बाटोमा आएका वस्तु पछाडि सर्दै जान्छन् । तर, पुराना वस्तु सुन्दर पनि लाग्छ, मान्छे रमाउने नै स्मृति–कथाहरूमा हो,’ गुप्तोको बुझाइ छ, ‘सन्तुष्टि हराएका सामान बिर्सनुमा छ वा सम्झिनुमा– त्यो मान्छेको च्वाइसले निर्णय गर्छ । च्वाइस, सन्तुष्टि र डिजायरमै निहित हुन्छ– सामानहरूको आयु ।’मान्छेका अमूल्य सम्पदा हुन्– हराएका सामान । तिनलाई अर्काइभ गर्नुपर्छ– ‘मार्क्स’ र ‘बुद्ध’ दुवै संग्रहालयमा अट्नुपर्छ । हामी हिँडिआएका दिनका मौन साक्षी हुन्– हराएका सामान र तिनका स्मृति–संसार, जो सायद जीवन र जगत्का मूल कथानकभन्दा पर कुनै सीमान्त–कथा भएर जीवित रहलान् ।०००- सुरेश ढकाल, मानवशास्त्रीहरेक युगमा केही न केही मूर्त–अमूर्त संस्कृति लोप हुन्छन् । हरेकलाई लाग्छ– हाम्रो युगमा मात्रै यी हराए । मान्छेलाई त्यस्तो किन लाग्छ ? अनि तपाईंले देख्दादेख्दै चाहिँ के–के हराएछन् ?संस्कृति स्वभावतः परिवर्तनशिल हुन्छ । मूर्त या अमूर्त संस्कृतिको निरन्तरको परिवर्तन नै संस्कृतिको मूलभूत नैसर्गीक विशेषता हो । हामी अन्य कतिपय विषयजस्तै संस्कृतिलाई हेर्ने र बुझ्ने सवालमा पनि गैरऐतिहाशिक वा समकालिक दृष्टिकोण राख्छौं । यसरी जब हामी संस्कृतिको एतिहासिकता वा कालक्रमिकता बुझ्दैनौं, निरन्तर परिर्वन हुने संस्कृतिको गतिशिलता बुझ्दैनौ, तब हामीलाई लाग्छ, यी हाम्रा युगमा मात्रै बिलाए ।संस्कृति परिवर्तन सरल रेखामा वा उद्विकाशीय हिसावले मात्रै हुंदैन, यो चक्रीय पनि हुन सक्छ । कुनै समयखण्डमा लोप भएको संस्कृति पछि केही समयको अन्तरालमा पुनर्जिवीत/पुनःस्थापित भइरहेको हुन्छ ।संस्कृतिः चाडपवर्व, खानपान, लवाइखवाई, पूजाआजा, विश्वास परम्परा, पेशापरम्परा, सोचबिचार, नैतिकता सम्वन्धि मान्यता, जेलाई हामी संस्कृति भनेर बुझ्छौं, ति समय र स्थान विशेषका हुन्छन् । समय र स्थानमा आउने परिवर्तनसगैं ततत् संस्कृतिमा पनि परिवर्तन आउने गर्छ । संस्कृति ब्यक्तिको वा ब्यक्तिगत हुंदैन, त्यो सामुहिक हुन्छ । संस्कृतिले त्यसैले सामुदायको भौतिक आवश्यकता र मनोबैज्ञानिक अभिष्ट, अकांक्षा पुरा गरीरहेको हुन्छ । जब त्यस्तो सामुहिक आवश्यकता र अभिष्ट पुरा गर्न सक्दैनन् तव संस्कृतिका निश्चित अवयवहरु असान्दर्भिक र क्रमशः लोप हुँदै जाने हुन् ।संस्कृति परिवर्तन हुने, लोप हुने, नयां विकसित गर्ने वा ग्रहण गर्ने कुरा धेरै विषयमा भर पर्छ । कुनै छिटो परिवर्तन भइरहेको वा लोप भएजस्तो लाग्छ, कुनै धिमा वा विस्तारै । प्रत्येक मानिसको औशत जिवनकालमा उसले त्यस्तो परिवर्तनहरु अनुभव गरेकै हुन्छ ।म झूलो चकमकले आगो सल्काएको देखेर हुर्केको हुँ । ढिकी–जाँतो जस्ता खाद्य प्रशोधन प्रविधि प्रचलनमै थियो । गाउंघरमा छिमेकबाट आगो ल्याउने प्रचलनमै थियो, दाउरा नै खाना पकाउने इन्धनको प्रमुख श्रोत थियो, काठमाडौंको एउटा कुना, म जहाँ जन्मे हुर्कें बालीघरे प्रथा कायमै थियो । बर्षा सकिएपछि र दशैं आउनुअघि सामुहिक रुपमा कुवा, प“धेरा, पानीको मुहान सफा गर्ने, बाटोघाटो मर्मत र सरसफाई गर्ने काम मानौं गाउ“को बार्षिक क्यालेण्डरमै हुन्थ्यो । खेतीपाती अर्मपर्मकै भरमा चल्थ्यो । दशैं–तिहारमा सरसल्लाह गरि आलोपालोमा धान भिजाउने, ओखलमा चिउरा कुट्ने चलन थियो, जुन सामुहिक रुपमा मात्रै सम्भव हुन्थ्यो ।मैले सुनेको, हाम्रो हजुरबाको मा छिमेकका समबयस्क लोग्नेमान्छेहरू सांझमा भेला हुन्थे रे हुक्का–चिलिममा तम्वाखु खान, जुन मेरा बा का पालासम्म निरन्तर थियो । म सानो छंदा अनुभव गरेका यि सब प्रचलन, जुन संस्कृतिको पनि हिस्सा थियो अब सबै लोपप्रायः नै भइसके । हामीले सानो केटाकेटी हुदां खेलेका कैयौंन खेल नै लोप भइसके । यो काठमाडौंको कांठ पनि भनिहाल्न नमिल्ने (हालको काठमाडौं महानगरपालिका भित्रको एक वडा)को कथा थियो । उदाहरण अनेक हुन सक्छन् ।मान्छे किन अतीतमुखि हुन्छ ? र, लोप भएका संस्कृतिलाई नोस्टाल्जिक भएर सम्झिबस्छ ?जसरी मानिसले अर्को कुनै मानिससँग भावनात्मक सम्वन्ध कायम गरेको हुन्छ, त्यस्तै मानवत्तेर प्राणी, भौतिक बस्तु, चालचलनसँग पनि उस्तै भावनात्मक सम्वन्ध हुन्छ । जब ऊ ति गुमाउंछ– उदसीन, खिन्न, स्मृतिदशंले ग्रसित र विगतमुखी बन्न पुग्छ ।दोश्रो मानिसले परिवर्तन अनुरुप आफूलाई सहज रुपमा बदल्न नसक्दा पनि ऊ अतितमुखी बन्न जान्छ । खुशी, सुख पहिले नै थियो भन्ने भावले अतितमुखी हुन्छ ।त्यो भन्दा पनि महत्वपूर्ण आयाम भनेको संस्कृतिभित्र लुकेको शक्ति संरचना हो । हामी धेरैले यो पक्ष नजरअन्दाज गरेका हुन्छौं । खासखाले संस्कृति÷परम्पराले खासखाले शक्तिसंरचनालाई बैधानिक बनाईरहेको हुन्छ, भरथेग गरीरहेको हुन्छ । संस्कृति र परम्पराका नाममा कोही दलनमा परेका हुन्छन्, कसैले अतिरिक्त सुविधा–सम्मान पाईरहेका हुन्छन् । जब त्यो भत्किन्छ, तब हिजोको लाभ र प्रतिष्ठा गुमाउनुपर्दा ऊ अतितमुखि हुन्छ ।हाम्रोमा कु–संस्कृति जोगिइराख्ने र सु–संस्कृतिहरू लोप हुँदै जाने किन हुन्छ ?मानवशास्त्रीहरू संस्कृतिलाई ‘कु’ वा ‘सु’ भनि वर्गिकरण गर्दै अध्ययन गर्दैनन् । संस्कृतिलाई अर्को संस्कृतिसँग दाँजेर एकभन्दा अर्को राम्रो/नराम्रो, उँचो÷निचो, सुसंस्कृति/कुसंस्कृति भन्दैनौं । तर, समय–स्थानमा सन्दर्भित गरेर हेर्नुपर्ने हुन्छ । कुनै पनि संस्कृतिलाई विशिष्ट समय र स्थानको सन्दर्भमा सापेक्षित रुपमा हेर्नु, बुझ्नुपर्ने हुन्छ न कि अर्को संस्कृतिसँग दाँजेर, फरक संस्कृति र विश्वदृष्टिकोण भएका मानिसको मूल्याङ्कनका आधारमा बुझेर । प्रत्येक संस्कृति विशिष्ट उद्विकासको प्रकृयाबाट उद्भव र विकसित भएका हुन्छन् तसर्थ उक्त संस्कृतिलाई त्यही सन्दर्भमा बुझ्नुपर्ने हुन्छ । एक धार्मिक विश्वासका आधारमा साकाहारी भएका अहिंसाबादी ब्यक्तिले अर्को धर्ममा रहेको बलीप्रथालाई सुसंस्कृति नठान्न सक्छ । कुनै समुदायमा जा“ड–रक्सी संस्कृतिको अभिन्न अङ्गका रुपमा रहेको हुन्छ, तर अर्को समुदाय, सम्प्रदाय, जात, धर्मको मान्छेले त्यस्तो सुसंस्कृतिलाई हेर्ने दृष्टिकोण फरक हुन सक्छ । तसर्थ सु–संस्कृति र कु–संस्कृति छुट्याउने प्राधिकार को हो ? कसरी हुन्छ कुनै संस्कृति राम्रो र नराम्रो ?त्यसैले कु–संस्कृति रहने र सु–संस्कृति लोप हुने अवधारणा नै गलत हो । हामीले माथि उल्लेख गरेका लोप भएका संस्कृति सु–संस्कृति थिए र निरन्तर रहेका संस्कृति कु–संस्कृति थिए भन्ने जस्ता सामान्यीकरण अवधारणा र पद्धति दुवै कोणबाट गलत हुन् ।जीवनशैलीबाट संस्कृति बनिसकेका सामानहरू किन र कसरी हराउँछन् ?समाजबाट संस्कृति बनिसकेका सामानहरू किन र कसरी हराउँछ भन्ने ब्याख्या फरक फरक तरिकाले गर्न सकिन्छ । त्यसमध्ये एउटा हो, आधार र उपरीसंरचनाको सम्बन्धको माक्र्सेली विश्लेषण प्रतिमान वा मोडेल । सामान्य भाषामा भन्दा समाजको आधार वा जग आर्थिक हो भने सामाजिक, राजनैतिक, सांस्कृतिक पक्ष चांही उपरीसंरचना । अर्थात उत्पादन सम्बन्धका आधारमा संस्कृति निर्माण हुने हुंदा जसै उत्पादन सम्वन्धमा फेरबदल आउंछ त्यसै अनुरुप संस्कृति पनि फेरिने वा विस्थापित हुने हुन्छ । खोजी शिकारीमा आधारित उत्पादन प्रणाली भएको समयमा त्यसैलाई धान्ने वा समर्थन गर्ने सामाजिक, राजनैतिक, सांस्कृतिक संरचनाहरु हुन्थे । तर, खेती किसानीमा प्रवेश गरेपछि केही संस्कृतिले निरन्तरता पाए र धेरै लोप वा विस्थापित भए । सामन्तवादी समाज र पूंजीबादी समाजको संस्कृति फरक हुनु स्वभाविक हो ।कुनै पनि संस्कृतिले मानिसको सामुहिक आवश्यकता, भौतिक वा मानसिक चाहनाको परिपूर्ती गरीरहेको हुन्छ र यसो गर्न नसक्दा उक्त संस्कृति असान्दर्भिक हुन्छ र हराएर जान्छ । कुनै क्रमसः केही समयको कालक्रममा, कुनै एक्कासी भने कुनै क्रमस अन्य संस्कृतिसगं घुलमिल हुंदै, अन्य संस्कृतिका पक्षहरु ग्रहण गर्दै रुपान्तरीत हुंदै परिमार्जितरुपमा निरन्तर पनि हुन्छन् ।संस्कृति हराउँदा के गुम्छ ? कसले के गुमाउँछ ? हराएका संस्कृति फिर्ता ल्याउनु जरुरी हुन्छ कि हुँदैन ?म संस्कृति हराउँदा के गुम्छ भन्ने भन्दा के गुम्दा संस्कृति हराउँछ भनेर हेर्न रुचाउँछु र हेर्ने गर्छु । पहिलो कुरा मानिस मूलतः सांस्कृतिक प्राणी हो । संस्कृति उसको सवैभन्दा महत्त्वपूर्ण पहिचान हो । त्यसैले भनिन्छ नि संस्कृतिबिनाको मानिस त पशु समान हुन्छ । उसको संस्कृतिले उसलाई विशिष्ठ पहिचान दिएको हुन्छ ।संस्कृति उत्पादन सम्वन्ध/प्रणालीको प्रत्यक्षिकरण हो । उत्पादन प्रणाली र सम्बन्ध आउने/फेरबदल संस्कृति हराउने एक प्रमुख कारण हो । उत्पादन प्रणाली र सम्वन्धमा फेरबदल हुने अनेक कारण हुन्छन् ।यथास्थितिको सामाजिक संरचना र शक्तिसम्वन्धका आधारमा संस्कृतिको आधार र आवरणमा कसैले अतिरिक्त सामाजिक, आर्थिक, राजनैतिक लाभ पाइरहेका हुन्छन् । खासखाले संस्कृति हराउंदा ति वर्ग/समूहले त्यस्तो लाभ गुमाउंछन् ।अर्कोतर्फ संस्कृति सामूहिक पहिचानको महत्वपूर्ण श्रोत पनि भएका कारण त्यस्तो समूहको पहिचान ध्वस्त पार्न बलशाली समूश÷शक्ति लागेको पनि हुन्छ । यसरी शक्तिका आडमा जवर्जस्ती गरेर संस्कृतिको विलोपीकरण गराउने प्रकृयाले त्यस्ता समूहले सामुहिक पहिचान गुमाउंछन् ।फिर्ता ल्याउनु जरुरी हुन्छ कि हुदैंन ? त्यसमा कुन संस्कृति, संस्कृतिको कुन आयाम वा पक्षको कुरा गरीरहेका छौं भन्नेमा भर पर्छ । संस्कृति गुम्ने कारण प्राकृतिक थियो कि बलजफ्ती कुनै संस्कृतिको बिनास गरिएको थियो भन्नेमा भरपर्ने कुरा भयो ।हराएका संस्कृति फिर्ता ल्याउनु जरुरी हुन्छ कि हुँदैन भन्ने निर्णय मानिसको सामूहिक विवेक, काल्पनिकी र सामूहिक प्रयत्नमा भर पर्ने विषय हुन् । त्यसैले यो विषयको कुनै नियामक वा निर्देशनात्मक मापदण्ड हुन्छ भन्ने मलाई लाग्दैन । शुरुमा पनि भनेका थिएँ–संस्कृति परिवर्तनशिल छ, तर यो एक सरल रेखामा मात्रै हिँड्दैन । त्यो परिवर्तनको बाटो चक्रीय पनि हुनसक्छ, अर्थात मानिसले पुरानो, लोप भइसकेको संस्कृतिलाई पुनः प्रयोगमा ल्याउन सक्छन् । यस्तो संस्कृति पुर्नस्थापनाका अनेक उदाहरण छन् ।"
मधेशबाट जे हराए,"काठमाडौँ — अतीत वा पुराना दिन भन्नासाथ बाल्यकालका स्मृतिहरू आँखासामु टक्क उभिन आइपुग्छन् । आमासँगै बाल्यकालमा सीमापारिको मावली जाँदा बयलगाडामा जाँदाको रमाइलो अहिले पनि स्मृतिमा ताजा छ । गाडालाई यसरी छोपिएको हुन्थ्यो, जसलाई ‘ओहार’ लगाउनु भनिन्थ्यो ।गाडामा बस्नेलाई बाहिरकाले चियाउन सक्दैनथे । त्यसबखत पुरुषका लागि पनि यातायातको साधन यही नै थियो । केवल घाम छल्न सकियोस्, त्यही हिसाबले ओहार लगाइन्थ्यो । बिहे गर्न बेहुला ‘पालकी’ मा जान्थे, बेहुली ‘डोली’ मा, यो दुइटै काठको सवारीको बनावट अलि भिन्न भए पनि यसलाई काँधमा राखेर पेसेवर मान्छेहरूले बोक्थे । मेरी पत्नी पनि डोली चढेर नै आएकी थिइन् । डोली चढेर गइरहेकी बेहुलीलाई पछ्याउँदै बच्चाहरू गाउँथे, ‘कनिया गे दू गो धनिया दे ।’पहिला देहातमा बाटोघाटोको अवस्था दुर्बल थियो । व्यापारिक प्रयोजनले सामान ढुवानीको एक माध्यम ‘घोडी’ थियो । अब त देहातमा लदनियाँको यो कथा सम्झिनेहरू पनि अपवाद भए । बाटोमा सुधार भएसँगै अतीत र वर्तमानको रोचक गुत्थीका साथ सवारीका साधनहरू फेरिँदै आयो ।चुलाको रूप फेरियो । भान्सामा काठ, माटाका भाँडाकुँडा हुन्थ्यो । दही मथ्न ‘रहि कुडाँ’ राखिन्थ्यो । हुनेखानेहरू फुलहा बर्तनमा खाना पकाउँथे । हुँदा खानेहरू आल्मुनियमका भाँडा प्रयोग गर्थे । तामा र जस्ताको मिश्रणलेबनेको भाँडालाई फुलहा भनिन्थ्यो र त्यसको चमक नै बेग्लै हुन्थ्यो । पानी राख्न फुलहाको बाल्टिन वा तामा, पित्तलको तमघैल (गाग्रो) राख्थे ।पूजापाठमा पनि फुलहाकै प्रचलन थियो । बिस्तारै स्टिलका भाँडाले ठाउँ लिन थाले जसले गर्दा सबै वर्गका लागि सहज भयो । खुस वा खपडाको घरमा दूध, दही राख्न ‘सिकहर’ झुन्ड्याइन्थ्यो । पक्की घर बन्ने क्रमसँगै यो चलन पनि विलुप्त हुँदै गयो ।काजल ‘कजरौटा’ राखिन्थ्यो । जुन पारम्परिक रूपमा काजल राख्ने भाँडो । शुद्ध सर्स्यू तेलको बत्ती बालेर त्यसको धूँवा कजरौटामा छोपेर काजल बनाइन्थ्यो, र यो नै बच्चाहरूको आँखामा सजाइन्थ्यो । महिलाहरू पनि यही लगाउँथे । त्यस्तै काठका सन्दुक, बाकस, पेटी, आलमारी पनि अब विरलै देखिन्छ ।मैले ५ कक्षासम्मको परीक्षा बाँसको कलम नै दिएँ । दवातमा घोलिएको मसीको बन्दोबस्त गरिन्थ्यो । सुलेखनका लागि बाँसको कलम प्रयोग गरिन्थ्यो । स्नातक गर्दासम्म गाउँमा रहँदा ‘खडाउ’ लगाइयो । त्यतिखेर काठको पादुका लगाउनेहरू बढी थिए । खडाउ चाँदी वा पित्तलको कालिगढी गरिएको पनि पाइन्थ्यो ।पूजा–अर्चनामा मात्र होइन, दिनचर्या नै कुवामा निर्भर थियो । पछि–पछिसम्म पनि छठको प्रसाद बनाउन आमाले प्रयोगविहीन भइसकेको कुवाबाट पानी बोक्न लगाउनुहुन्थ्यो । अब त हाम्रै टोलमा मात्र होइन अन्यत्र पनि कुवा छैनन् । भएका पनि या त पुरिए वा लावारिस बनेका छन् । कुवाको प्रयोग हराएसँगै यससँग जोडिएका सांस्कृतिक उपक्रमको तौरतरिका फेरिएको छ । अन्न राख्न माटो, बाँस वा काठका भकारी/कोठी घरघरमा ठडिएका हुन्थ्यो अब त्यो विरलै भेटिन्छ ।पारम्परिक गहनालाई नयाँले विस्थापित गरेका छन् । पारम्परिक टोपी र अन्य परिधानहरूलाई डिजाइनर ‘टच’ दिएर ‘फ्युजन ड्रेसअप’ का रूपमा अहिलेको दिलेर पुस्ताले खास अवसरमा लगाउने गरेको छ । कृषिमाथिको निर्भरता घटेसँगै पर्व त्यौहारको तौरतरिका पनि फेरिएको छ । रैथाने वाद्ययन्त्र करिबकरिब लुप्त भएका छन् ।तराईका विभिन्न समुदायमा बिहेको आफ्नै मौलिक चलन थियो । लोकगीतहरू थिए । ती सबैलाई आधुनिक ब्यान्ड बाजाहरूले विस्थापित गरिदिएका छन् । विवाहको अनिवार्य परिघटना ‘हल्दी’ भयो । नेपाली भाषामा हल्दीलाई बेसार भनिन्छ तर विवाहोत्सवमा हल्दी बेसारमा अनूदित भएर बे–सार भएन । बिहे र श्राद्धजस्ता कार्यक्रम समुदायको सहयोगमा सहज रूपमा सम्पन्न हुन्थे । तर, हिजो आज सबैथोक बजारमुखी भएको छ ।हाम्रो टोलमा एउटा मात्र पक्की घर थियो– ग्रामदेवताको । सबैका घर फुस र खपडाका हुन्थे, पक्की संरचना बन्ने क्रमसँगै ती पुराना शिल्प सेल्युलाइडमा कोरिएका सुन्दर स्मृतिझैं लाग्छन् । र, ती स्मृतिहरू बेलाबेला अनायासै ताजा बनिदिन्छन् । प्रसिद्ध सन्त कवि कबिरको चर्चित पंक्ति छ, ‘हंसा करो पुरातन बात’ अर्थात् आफ्नो अतीतका कुरा गरौं ।"
पत्र मञ्जूषासँगै लोप भए पत्रमित्रहरू,"काठमाडौँ — भौतिक रूपमा बितेका दिन फर्किंदैनन्, तर हावाको विपरीत दिशातिर फ्याँकिएको कागजजस्तै सम्झनामा ती फर्की–फर्की आइरहन्छन् । म त्यो पुस्ताको मान्छे हुँ, जसले प्रविधिमा अन्नपिसानीका लागि घट्टदेखि अत्याधुनिक कलसम्म देख्यो, जसले सञ्चारमा सक्रिय हुलाकदेखि अत्याधुनिक विद्युतीय सञ्चारसम्म साक्षात्कार गर्‍यो ।अटोकापीको युगराजधानीका हलहरूमा नवीन चौहानको फिल्म ‘ऊनको स्वेटर’ अहिले पनि चलिरहेछ । त्यसमा फूल गुरुङ धरणी काफ्लेलाई आफ्नो अटोकापीमा केही लेखिदिन आग्रह गर्छे । पछि फूल गुरुङ सम्झनाका शब्दभन्दा धरणीले त्यसमा प्रेमपत्र लेखिदिएको गुनासो गर्छे । खासमा अटोकापीको असलियत नै त्यही थियो । भर्नेले कुनै न कुनै रूपमा प्रेम, मित्रता, करुणा वा हार्दिकता प्रकट गरेको हुन्थ्यो । यस हिसाबले यो पढालिखा सामान्य मान्छेको साहित्य वा अभिव्यक्ति कलाको सानदार माध्यम थियो । ‘ऊनको स्वेटर’ हेर्ने ‘जेन–जी’ पुस्ताले यो देखेर अनौठो मान्ला ।अटो धेरै अघिदेखि प्रचलनमा थियो । म सानै छँदा दाइ, दिदीले साथीहरूको अटोकापी घरमा ल्याएको देख्थेँ । त्यसलाई उनीहरू सकेसम्म गोप्य ठाउँमा राख्थे । तर, जहाँ सुत्ने कोठा नै बेग्लै हुँदैनथ्यो, त्यहाँ गोप्य के रहन सक्थ्यो ! उनीहरूको अनुपस्थितिमा म ती अटोकापी हेर्थें । तिनमा विभिन्न व्यक्तिका तस्बिर र तिनका कोमल प्रेममय अभिव्यक्ति हुन्थे । अटोकापीका तिनै भावप्रधान अभिव्यक्ति पढेर मभित्र साहित्यको बीजारोपण भएको थियो । अनि त म धान, गहुँ र पिठाका घ्याम्पाहरूमा चकले आफ्ना बेफिक्री कोर्काली साहित्य कोर्थें ।स्कुल पढ्ने जमानामा कहिले को कहाँ पुग्छ, को अर्को स्कुलमा जान्छ, ठेगान हुँदैनथ्यो । अझ एसएलसी नजिकिँदा कक्षा ९ र १० मा लगभग सबैजसोले ‘अटो भराउने’ चलन थियो । मैले पनि भराएको थिएँ । छात्राहरूले अटो भर्न स्विकार्दा र तिनले अटो भर्न दिँदा फ्रायड महोदय नै निःशब्द हुने गरी खुसी प्रकट गर्न मुटु छाती फोडेर निस्कुँलाझैं गर्थ्यो । पछिल्लोपल्ट २०५१ सालमा त्रिचन्द्र क्याम्पसमा बीए दोस्रो वर्ष पढ्दा मैले आशा शर्मा नामकी महिला मित्रको कापीमा अटो भरेको थिएँ । त्यसमा बौद्धिकता झल्काउन मैले अंग्रेजीमा अनेक लेखेको थिएँ । एउटा अहिले पनि सम्झन्छु, ‘एभ्री एन्ड अफ जर्नी इज द अनादर बिगिनिङ ।’ आशा कहाँ छिन्, थाहा छैन । आज ३१ वर्षपछि भन्छु, मैले त्यो वाक्य वानिरा गिरीको उपन्यास ‘कारागार’ बाट उडाएको थिएँ । अटोकापी र आफ्ना पुराना साहित्यको ढड्डा मैले पछिसम्म सुरक्षित राखेको थिएँ । ०७२ सालको महाभूकम्पमा ती सबैजसो सहिद भए ।हुलाकबाट पत्रहाम्रो स्कुल र कलेजको जमानामा हुलाक निकै प्रचलनमा थियो । २०४६ सालको कुनै महिनाको ‘मधुपर्क’ मा मनु ब्राजाकीको गजल संरचनासम्बन्धी लेख पढेपछि म संसार भुलेर गजल लेखनमा होमिएँ । उत्पातै उत्कृष्ट गजल लेख्छु भन्ने भ्रम थियो । तीमध्ये एउटा गजलको दुई शेर अहिले पनि सम्झन्छु–हिँड्दा हिँड्दै बाटोमुनि खुट्टा मेरो खस्क्यो ।पाठो देखी ब्वाँसोले हरियो घाँस पस्क्यो ।गालाभरि चेपागाँडा झुन्डिएछन् तिम्रा,तिम्रो श्रीमान् मलाई देख्दा नचिनेझैं मस्क्यो ।पूर्वप्रेमिकालाई धेरैपछि भेट्दाको कल्पनामा मैले यस्तो लेखेको थिएँ । सम्झँदा अहिले आफैंलाई खित्का छुट्छ । दिनकै २५–३० वटा गजल लेख्थेँ । कहिले त रातैभरि लेख्थेँ, भर्दा डोकै भरिन्थ्यो होला । अनि ‘गोरखापत्र’, ‘मधुपर्क’, ‘गरिमा’, ‘समीक्षा’, ‘दृष्टि’, ‘प्रकाश’ लगायत राजधानी र बाहिरका विभिन्न पत्रिकामा हुलाकबाट अनवरत पठाइरहन्थेँ । ती छापिँदैनथे, सोझै डस्टबिनमा पुग्थे होलान् । सम्पादक र पत्रकारहरूसँग चिनजान थिएन । हरेकजसो पत्रिकामा असम्भार पत्रहरू ओइरन्थे । सम्पादकले विरलै पढ्न भ्याउँथ्यो । २०५२ सालमा ‘दृष्टि’ साप्ताहिकको कार्यालयमा देखेर मैले यो थाहा पाएको थिएँ । त्यसअघि रेडियो नेपालमा गीत फर्माइस गर्न कति पत्र पठाउँथे ! त्यसमा पनि मेरो नाम आउन्नथ्यो । वीरगन्जबाट गहवा अन्सारी, कुर्बान अन्सारीलगायतको नाम भने दिनदिनै आउँथे ।त्यसैताका रेडियो नेपालमा समाचार वाचकका रूपमा हाम्रो गाउँका दाइ माधव घिमिरे जागिरे भएका थिए । उनलाई भनेपछि बल्ल मेरो नाम फर्माइस गीतमा बजेको थियो । उनले चलाउने ‘युवा संसार’ मा २०४८ सालमा पहिलोपल्ट मेरो गजल प्रसारण भएको थियो । त्यसबापत् सय रुपियाँ पारिश्रमिक पाएको थिएँ । लेखेर पहिलोपल्ट पैसा पाउँदा मेरा खुट्टा भुइँमा थिएनन् । अहिले मलाई लाग्छ, हुलाकबाट पठाइएका मेरा रचना नछापिनु स्वाभाविक थियो । ओइरो लागेका पत्रहरू सम्पादक र कार्यक्रम सञ्चालकले पढ्नै भ्याउँदैनथे । कालिकास्थानस्थित ‘समीक्षा’ साप्ताहिकको कार्यालयमा सम्पादक विनोदमणि दीक्षितले पत्रको ओइरो देखाएर मलाई यही भनेका थिए । चिनजान नहुँदै हुलाकबाट पठाएको भरमा मेरो रचना छाप्ने पहिलो साहित्यिक पत्रिका थियो, ‘अनुराग’, सम्पादक थिए– ललिजन रावल । त्यसपछि हुलाकबाटै पठाउँदा निरन्तर छापिरहने अर्को साहित्यिक पत्रिका थियो– ‘नवकविता’ । सम्पादक हरि शर्मा थिए ।हवाईपत्रमा साहित्यत्यति नै बेला साहित्यिक हवाईपत्र निकै प्रचलनमा थियो । सुरुवात कहाँबाट कसले गर्‍यो, थाहा छैन । ठूला पत्रिकाले रचना नछापेपछि आफ्नो र आफूजस्ता अरूको रचना छाप्ने उद्देश्यसहित यसको सुरुवात भएको हुनुपर्छ । त्यतिखेर नाटककार कृष्ण शाह ‘यात्री’ द्वारा सम्पादित ‘ज्योति’ हवाईपत्र मेरो ठेगानामा नियमित आउँथ्यो । बिस्तारै अरूका पनि आउन थाले । छत्र क्षितिजले अर्को हवाईपत्र निकाल्थे, काशीराम विरसले अर्को । ठूला पत्रिकाले रचना नछापेको तोडमा म पनि ठुटे सम्पादक बन्ने होडमा लागेँ । त्रिचन्द्र क्याम्पसमा बीए पहिलो वर्ष पढ्दै गर्दा २०४९ सालमा म पनि ‘दर्पण’ हवाईपत्रको सम्पादक भएँ ।गाउँकै अरू तीन जना सम्पादक मण्डलमा रहे । हामी गाउँकै साथीभाइका रचना परिष्कार गरेर छाप्थ्यौँ । बाहिरबाट पनि रचना आउँथे । बेलाबेला गजल विशेषांक निकाल्थ्यौँ । हरेकजसो अंकमा विश्व सिनेमाबारे म जानकारीमूलक लेख लेख्थेँ । हामी विज्ञापन लिन विभिन्न गाविस, सिनेमा हल र विद्यालय पुग्थ्यौँ । पत्रिकाबाट आएको भनेपछि मानिसहरू भेट्न उत्सुक हुन्थे । हवाईपत्र देखाएपछि भने ती हाँस्न थाल्थे । तैपनि तिनले र गाउँकै केही व्यक्तिले थोरैतिनो आर्थिक टेवा दिएर मेरो सम्पादक बन्ने रहर र पत्रकार बन्ने जग उठाउन सहयोग गरे भन्ठान्छु ।पत्रिका निस्केको केही दिन हाम्रो व्यस्तता हेर्नलायक हुन्थ्यो । हामीले केही ग्राहक बनाएका थियौँ । तिनकहाँ पुर्‍याउन जाने, मान्छेको समूह, चिया पसल र अन्य पसलमा पुगेर बेच्न हामी व्यस्त हुन्थ्यौँ । हामीलाई देख्नेबित्तिकै मान्छेहरू ‘सम्पादकहरू आए’ भनेर उडाउँथे । हामी मक्ख पर्थ्यौं । गाउामा बेच्न ग्राहककहाा पुर्‍याइसकेपछि नाम चलेका लेखक अनि ‘युवामञ्च’ को पत्रमित्रता स्तम्भ पल्टाएर साहित्यमा रुचि भएका व्यक्तिको ठेगाना टिपेर हामी जिल्ला हुलाक कार्यालय भक्तपुर पुग्थ्यौँ । हुलाकले छाप लगाएर पठाउने प्रक्रियामा राख्थ्यो । त्यतिखेर भक्तपुर र काठमाडौँका जिल्ला हुलाक कार्यालयमा टेक्ने ठाउँ हुँदैनथ्यो ।पत्रमित्रत्यतिखेर पत्रमित्रताको प्रचलन पनि उधुमै थियो । म्यागेजिनहरूमा राशिफलपछि सबैभन्दा लोकप्रिय स्तम्भ नै त्यही थियो । कवि भावेश भुमरीको दार्जिलिङकी युवतीसित प्रेम र विवाह नै पत्रमित्रतामार्फत भएको थियो । हालै उनीहरूले तिनै प्रेमपत्र संग्रह गरी पुस्तक निकालेका छन् । पत्रपत्रिकामा रचना छापिन थालेपछि मलाई पनि पत्रहरू आउन थाले । उनीहरूलाई जवाफ पठाउनु र सम्पादकलाई खुसी पार्ने खालका चिठीसहित रचना पठाउनुबाहेक मलाई भने पत्रमित्र बनाउने जाँगर चलेन । हो, बरु दसैँ, तिहार र नयाँ वर्षमा प्रिय साथीहरूलाई हुलाकबाट शुभकामना कार्ड धेरै पठाएँ । जवाफचाहिँ थोरैको मात्र आउँथ्यो । पूर्ण ठेगाना नहुँदा चिठी नै ठाउँमा पुगेन होला ।नेपाल टेलिभिजनमा हास्य कलाकार गोपालराज मैनालीले चलाउने बाल कार्यक्रमबाट मैले चिठी पठाउने तरिका सिकेको थिएँ । यसरी मैले पहिलोपल्ट पठाएको चिठी बबिता नामकी सहपाठीलाई थियो । दधिकोटस्थित अरनिको माविमा कक्षा ४ मा पढ्दा ‘सपकिपर’ को हिज्जे र माने भन्न सक्ने म मात्र थिएँ । अंग्रेजी पढाउने नवराज सरले नआउने जति सबैलाई बेन्चबाट उठाएका थिए । तिनका कान पक्रेर गाला चड्काउनुपर्नेमा मैले चड्काएजस्तो मात्र गरेँ । बबिताको पालामा त उसको गाला मुसारेजस्तो मात्र भएछ । सबै जना हाँसे । यी सब नियालिरहेका नवराज सरले ‘चड्काउने त्यसरी होइन, यसरी’ भन्दै देब्रे गाला दाहिनेतिर पुग्ने गरी मलाई नै चड्काइदिए । मैले चड्कन खाएकोमा हाफटाइमपछि एक बथान केटीहरूले मप्रति सहानुभूति प्रकट गरे । त्यसमा बबिता पनि थिई । ऊ केही बोलिन, तर उसको हेराइ मनमा मुरली बजाउने खालको थियो । बस्, मैले उसलाई भावुक चिठी लेखेर हुलाकमार्फत पठाएँ । ठेगानामा उसको नाम, थर र गाउँ राखिदिएँ । पूर्ण ठेगाना थाहा थिएन । त्यो चिठी उसकहाँ पक्कै पुगेन होला किनभने त्यसबारे उसले मलाई कहिल्यै कुनै प्रतिक्रिया दिइन ।अन्त्यमा,पत्रमित्रता, अटो, चिठीजस्ता कुरा अब त एकादेशका कथा भए । तै, सरकारी कामकाजमा चिठीको प्रचलन अहिले पनि छ । त्यसैले झिँगा धपाउँदै बस्नुपरे पनि हुलाक कार्यालयहरू अझै अस्तित्वमा छन् । सन् १९८६ जनवरी १ मा इन्टरनेट सुरु भयो भने हटमेल १९९६, याहु १९९७ र जीमेल २००४ मा । बिस्तारै कम्प्युटर युग सुरु भयो । लेखकहरूले कम्प्युटरमा लेख्न थालेको पनि धेरै भइसक्यो । प्रदीप नेपाल, अभि सुवेदी र खगेन्द्र संग्रौला नेपालमा कम्प्युटरमा लेख्न सुरु गर्ने लेखकका रूपमा चिनिन्छन् । इमेल सुरु नहुँदा फ्याक्सको जमाना थियो । अखबारका पृष्ठ सम्पादक र अपरेटरहरू फ्याक्सबाट आउने मधुरा अक्षर नबुझेर हैरान हुन्थे । इमेल आएपछि फ्याक्स पनि बिदा भयो ।पत्रपत्रिकामा हुलाकमार्फत मैले हस्तलिखित धेरै गजल र कविता पठाएँ । पछि लेख पनि पठाएँ । ‘किशोर’, ‘पर्दा’, ‘मनोकामना’, ‘रोशनी’, ‘कामना’, ‘साधना’, ‘स्टार’ जस्ता पत्रिकामा हुलाकबाटै पठाएका मेरा लेख छापिन्थे । पछि आफैँ गएर सम्पादकलाई भेट्न थालेँ । त्यसले सम्पादकसँग चिनजान भयो र छापिन गाह्रो परेन । २०६० सालमा कम्प्युटरमै लेख्न र इमेल चलाउन थालेपछि त अर्कै युगमा प्रवेश गरियो ।"
डेटाको भण्डारमा पुरिएको स्मृति,"काठमाडौँ — आज फाइलहरू क्लाउडमा सुरक्षित छन्, फिल्म मोबाइलमै हेर्न मिल्छ अनि तस्बिर एकै क्लिकमा सम्पादन हुन्छ । गीतहरू स्ट्रिमिङ एपमा छन् । घडीदेखि क्यामरा, रेकर्डर, क्याल्कुलेटर सबै एउटै मोबाइल स्क्रिनमा भएकाले दसथोक बोक्नै परेन । तर, जमाना यस्तो पनि थियो, जब फिल्म रिलमा खिचिन्थ्यो, क्यासेटमा गीत रेकर्ड हुन्थे, फ्लपी डिस्कमा फाइल ओसार–पसार गरिन्थ्यो, गीत सुन्न विभिन्न छाँटकाँटका अत्याधुनिक ‘वाकम्यान’ हरू थिए अनि पेजरमा छोटो–मिठो सन्देश आउँथ्यो– यस नम्बरमा कल गर्नु है ३६१४...!अहिलेका उन्नत रोबट, एआई र इन्टरनेट अफ थिङ्स (आईओटी) देख्दा हामीलाई लाग्न सक्छ, प्रविधिजति हाम्रै पालामा बनेको हो । तर, सञ्चार र प्रविधि क्षेत्रको लामो अनुभव बटुलेका व्यक्तिहरूको विगत खोतल्दा थाहा हुन्छ, प्रविधिको लहरले कैयौं चिज ल्यायो, फेर्‍यो अनि हरायो पनि । दैनिक जीवनसँग जोडिएका ग्रामोफोन, क्यासेट प्लेयर, श्यामश्वेत टेलिभिजन, एन्टिना, रोटरी फोन, फ्याक्स मेसिन, एनालग क्यामरा हुँदै पछिल्लो प्रविधिमध्ये पेजर, सीडी, क्यासेट चक्का, पेन ड्राइभ, आइपड, अलार्म घडीजस्ता कुनै बेलाका ‘विलासी’ प्रविधि अहिले विस्थापित भएका छन् ।फिल्म सम्पादनदेखि थ्रीडी एनिमेसन, सफ्टवेयर विकास, मिडिया र कला क्षेत्रको प्रविधि विकासमा सधैं होमिएका करुण थापा विगत सम्झँदा रिलको गन्ध सम्झिन्छन् । सिनेमा छायांकनका सुरुवाती दिनमा प्रयोग हुने लमतन्न रिल, प्रोजेक्टर, क्ल्याप बोर्ड र अलग–अलग रूपमा रेकर्ड गर्नुपर्ने अडियो, भिडियोको त्यो युग– सबै अहिले प्रविधिको नवीनतम संस्करणमा विलय भएको उनले देखेका छन् । कतिपय प्रविधि विस्थापित गर्न उनी आफैंले पनि भूमिका खेले । जस्तै– नेपाली फिल्म सम्पादनको परम्परागत एनालग प्रविधिलाई डिजिटल रूपान्तरण गर्ने उनको पहललाई फिल्म क्षेत्रले कदरै गरेको छ ।‘पहिले फिल्मका भिडियोहरू १६ एमएम, ३५ एमएमका रिलमा रेकर्ड हुन्थे, अडियो र भिडियो अलगै रेकर्ड गर्नुपर्थ्यो, सम्पादन गर्ने बेला क्ल्याप बोर्डको आवाजमा साउन्ड सिङ्क गरिन्थ्यो,’ थापा भन्छन्, ‘प्रोजेक्टरमा रिल राखेर फिल्म देखाइन्थ्यो । पछि घरमा फिल्म हेर्न भीएचएस चक्का र डेक भाडामा लिने चलन आयो । सीडी, डीभीडी हुँदै पेन ड्राइभमा फिल्म स्टोर गर्न सकिने भयो । अहिले त सबैखाले फाइल क्लाउडमै राखिन्छ ।’मोबाइल युगको आगमनअघि थापा कम्मर–पेटीमा पेजर बाँधेर हिँड्थे । कुनै नम्बरबाट म्यासेज आउँथ्यो, विस्तृत विवरण बुझ्न उनी फोन खोज्दै भौंतारिन्थे । ‘फोन’ भनेको अहिलेको स्मार्टफोनको त कुरै भएन, पुरानो बार फोन पनि होइन, रोटरी टेलिफोन । जुन फोन लिन उनले तत्कालीन दूरसञ्चार संस्थान (हालको नेपाल टेलिकम) मा निवेदन दर्ता गरेर ६/७ वर्षसम्म पालो कुर्नुपरेको थियो । फोन लिन ६/७ हजार रुपैयाँ डिपोजिट पनि गर्नुपर्थ्यो, त्यो पैसाले आधा तोला सुन आउँथ्यो, पोखरेली चामलको मूल्य प्रतिक्विन्टल ४ सय रुपैयाँ थियो ।आजभन्दा ४३ वर्षअघि, सन् १९८२ मै थापाले आफ्नो पहिलो कम्प्युटर किनेका थिए– एप्पल टु । त्यसपछि सिनक्लेयर स्पेक्ट्रम जेडएक्स–८१ चलाए । बेलायती कम्पनी, सिनक्लेयर रिसर्चले निर्माण गरेको सो कम्प्युटर टीभीमा जोडेर चलाउनुपर्थ्यो । त्यो बेला कसले सबैभन्दा सस्तो मूल्यमा कम्प्युटर बनाउने भनेर एप्पल, टीआरएस–८०, कमोडोरजस्ता कम्पनी र ब्रान्डहरूबीच होडबाजी चलेको थियो । त्यहीबीच बेलायती उद्यमी सर क्लिभ सिनक्लेयरले ‘सिनेक्लेयर’ ब्रान्डको पसर्नल कम्प्युटर निर्माण गरेर बजारमा ल्याए । त्यो बेला १ हजार पाउन्डभन्दा कम मूल्यमा कम्प्युटर बेच्ने पहिलो कम्पनीका रूपमा यो चर्चित बन्यो ।सन् १९८० को दशकको मध्यतिर कम्प्युटर बजारमा व्यापक प्रतिस्पर्धा बढिरहेका बेला कमोडोर, एमर्स्ट्याड र विशेषगरी आईबीएमजस्ता कम्पनीहरूले ग्राफिक्स, साउन्ड र युजर एक्सपेरियन्स सुधार गर्दै शक्तिशाली कम्प्युटरहरू सार्वजनिक गरे । खासै नवीन सुविधा ल्याउन नसकेपछि सिनक्लेयर भने त्यो प्रतिस्पर्धामा पछि पर्‍यो । पसर्नल कम्प्युटरहरू मनोरन्जनबाट काम र उत्पादनशीलतातिर ढल्किँदै गए । सिनक्लेयरका कम्प्युटरहरू मुख्यतया गेम खेल्नका लागि लोकप्रिय भए पनि, व्यावसायिक प्रयोगकर्ताहरूका लागि आवश्यक पर्ने सुविधा र सफ्टवेयर यसमा थिएनन् । त्यसैबीच आईबीएम पीसीले व्यावसायिक बजारमा प्रभुत्व जमायो ।कम्प्युटर मात्रै होइन, प्रविधिविज्ञ थापाले कुनै पनि डिजिटल फाइल एक कम्प्युटरबाट अर्को कम्प्युटरमा लैजान प्रयोग हुने फ्लपी डिस्कको आकारसँगै समयको रूपान्तरण देखे– ८ इन्च, ५.२५ इन्च, ३.५ इन्च हुँदै अन्ततः सीडीले फ्लपीलाई विस्थापित गरिदियो । पेन ड्राइभ आएपछि सीडी मासिए । क्लाउड स्टोरेजको सहजतासँगै पेन ड्राइभको पनि आवश्यकता घट्यो । क्लाउडपछि के आउने हो, अहिले भन्न गाह्रो छ । तर, कतिपयले एज कम्प्युटिङको भविष्यवाणी गरेका छन् । प्रविधिमा यस्तै हो, उन्नत भर्सन र प्रणाली भित्रिँदै जाँदा, विद्यमान प्रणाली विस्थापित भइरहन्छन्, त्यो पनि असाध्यै द्रुत गतिमा ।थापाको प्रविधि–यात्रा कम्प्युटरमा सीमित थिएन । उनी इलेक्ट्रोनिक टाइपराइटर, फ्याक्स मेसिन र डट म्याट्रिक्स प्रिन्टर चलाउने पुस्ताका हस्ती हुन् । डट म्याट्रिक्स प्रिन्टर अझै पनि बैंक, वित्तीय संस्था, सरकारी कार्यालयहरूमा प्रयोग भइरहेकै छ । ‘क्यार क्यार गर्दै बिल छाप्छ यसले,’ थापा भन्छन्, ‘मसँग पनि छ पुरानो यस्तो प्रिन्टर ।’ सामान्यतया कार्यालयहरूमा अहिले लेजर, इंकजेटजस्ता प्रिन्टरहरू राखिएका हुन्छन् । ट्वाक्क थिचेर आधा फन्को घुमाउनुपर्ने रोटरी फोन, पछाडि ठूलै जुरो उठेका सीआरटी मनिटर, क्यार-क्यार आवाज निकाल्ने डट म्याट्रिक्स प्रिन्टर, ८.५ इन्चका फ्लपी डिस्क, टाइपराइटर, क्रोम क्यासेट चक्का, सीडी प्लेयर, डीभीडी प्लेयरजस्ता ‘लिगेसी’ प्रविधि थापाले घरमा संगृहित गरेका छन् ।‘आगो लाग्यो दिलैमा, दमकल बोलाइदेऊ..’ जस्ता गीतमा पनि प्रविधिकै माग गर्ने थापाले क्यामरा, क्यासेट, कम्प्युटरको प्रगति नापेझैं वरिष्ठ पत्रकार किशोर नेपालले पनि ऐतिहासिक म्याकिन्टसदेखि सिमेन्स फोन हुँदै झन्डै सुटकेसजत्रो अडियो रेकर्डर र टाइप गरिसकेपछि फर्किएर एडिट गर्न नमिल्ने टेलिप्रिन्टरको युग भोगेर आएका छन् । उनले सिसाकलमले समाचार लेखे, लेटरप्रेसमा सम्पादन गरे अनि नेपालमै पहिलो पटक प्रयोगमा ल्याइएका यन्त्रहरूसँग साक्षात्कार पनि । २०२४/२५ सालतिर, समाचार लेख्न र छाप्न लेटरप्रेस र फ्ल्याटप्रेस प्रयोग हुन्थ्यो । संवाददाताले हातले लेखेका समाचार कम्पोजिटरहरूले लेटरप्रेसमा कम्पोज गर्थे । साना–साना धातुका अक्षरहरू एक–एक गरी उठाउनुपर्थ्यो र तिनलाई काठ वा धातुको ‘कम्पोजिङ स्टिक’ मा मिलाएर शब्द, वाक्य र अनुच्छेद बनाउनुपर्थ्यो । धातुका अक्षरहरूमा हुने सिसाले औंला काटेर हात छियाछिया हुन्थ्यो, कागज राताम्मे, समाचार छापिन्थ्यो, ब्ल्याक एन्ड ह्वाइटमा...।पत्रकार नेपाल त्यही वातावरणमा हुर्किए, कुनै समाचारमा ‘श्री ५’ लेख्दा टाइप–केसबाट ‘५’ अक्षर खसेर ‘श्री महाराजाधिराज’ बन्ने जोखिम हुन्थ्यो । त्यस्ता ‘सिल्ली’ त्रुटिमा समेत सम्पादकहरू ‘पञ्चे’ को कारबाहीमा परेको सम्झिएर नेपाल अहिले विरक्तिको हाँसो हाँस्छन् । २०३६ सालको जनमत संग्रहपछि नेपालमा ठूला आकारका साप्ताहिक पत्रिकाको विस्तार भयो । अन्तर्वार्ता लिँदा हातैले उतार्न भ्याउने पत्रकार नेपाललाई ‘साप्ताहिक मञ्च’ मा पदम ठकुराठीले सानो टेप रेकर्डर थमाए । ‘त्यसअघि माइक्रो टेप नभएर ठूला टेप बोक्नुपर्थ्यो, रेडियो नेपालकाहरू सुटकेसझैं बोकेर हिँड्थे,’ उनी सम्झन्छन्, ‘मलाई रेकर्डर चाहिँदैन थियो, म त हातैले टिपिसक्थें ।’२०३९ सालमा स्ट्यान्फोर्ड विश्वविद्यालयमा छात्रवृत्ति पाएर अमेरिका गएका उनले त्यहाँ पहिलो पटक म्याकिन्टस देखे, स्टिभ जब्सको अनौपचारिक डेमोसहित ! सिलिकन भ्याली र कम्प्युटर विज्ञानको विकासमा स्ट्यान्फोर्डको योगदान विशेष मानिन्छ । यस विश्वविद्यालयलाई कतिपयले सिलिकन भ्यालीको जन्मदाता भन्ने गरेका छन् । यहाँका प्राध्यापक, रिसर्चर र विद्यार्थीहरूले कम्प्युटर र प्रविधि क्षेत्रमा अनेक आविष्कार गरेका छन् । जब्सले सन् २००५ मा यस विश्वविद्यालयको दीक्षान्त समारोहमा दिएको भाषण निकै चर्चित छ, यसको भिडियो विश्वविद्यालयको युट्युब च्यानलमा हेर्न सकिन्छ । आफ्नो सफलता राम्ररी चाख्न नपाई ५६ वर्षको उमेरमै स्टिभ जब्स बितेर गए, पत्रकार नेपाल यसमा दुःख–मनाउ गर्छन् , ‘जब्सले एप्पलको खास सफलता अनुभव गर्न भ्याएनन् ।’वि.सं. २०२० को दशकको पूर्वार्द्धमा महाँकालथानको टाइपिङ सेन्टरमा किबोर्ड चलाउने तालिम लिएका पत्रकार नेपाललाई स्ट्यान्डफोर्डका आईबीएम कम्प्युटरमा हात बसाल्न गाह्रो भएन । उनी अमेरिकाबाट फर्केर रोयटर्समा काम थाल्दा टेलिप्रिन्टरमार्फत समाचार पठाउने जमाना आयो । त्रिपुरेश्वरको दूरसञ्चार संस्थानको कार्यालयमा पाँच वटा टेलिप्रिन्टर क्याबिन थिए, उनी एउटा न एउटा क्याबिनमा छिर्थे । त्यो बेला विदेशको कार्यालयमा समाचार पठाउने एकमात्र आधुनिक साधन नै टेलिप्रिन्टर थियो । यो टाइपराइटरजस्तै देखिने एउटा इलेक्ट्रो–मेकानिकल डिभाइस थियो, जसले एउटा डिभाइसमा टाइप गरिएका अक्षरहरू अर्को टेलिप्रिन्टर डिभाइसमा प्रिन्ट गरिदिन्थ्यो । यता टाइप गरिएका समाचार हजारौं किलोमिटर टाढा प्रिन्ट हुन्थे । यसमा ब्याक गएर सम्पादन गर्न मिल्दैन थियो । चित्र, ग्राफिक्स केही पनि पठाउन सम्भव थिएन ।‘मैले त्रिपुरेश्वरमा लेखेका शब्दहरू रोयटर्सको लन्डन वा दिल्ली कार्यालयमा प्रिन्ट हुन्थे,’ पत्रकार नेपाल सम्झन्छन्, ‘त्यसको खट, खट आवाजसँगै मेरा समाचारहरू विश्वभर फैलिन्थे । राजनीतिक–आर्थिक विषयमा म रिपोर्टिङ गर्थें, हिमाल आरोहणको समाचार एलिजाबेथ हलीले गर्थिन् । रोयटर्सले उनलाई छुट्टै टेलिप्रिन्टर दिएको थियो, त्यो उनकै घरमा थियो ।’ त्रिपुरेश्वरको टेलिप्रिन्टर चलाउन रोयटर्सले नै शुल्क तिरिदिन्थ्यो । एपी, एफपीजस्ता अन्तर्राष्ट्रिय समाचार एजेन्सीमा आबद्ध भोला राणा, विनोद गुरुवाचार्यजस्ता पत्रकारहरूले पनि सुरुमा त्यहींको टेलिप्रिन्टर क्याबिन प्रयोग गर्थे, पछि कतिपयले घरमै यो डिभाइस राखेको नेपाल बताउँछन् ।हिजोका यस्ता कैयौं प्रविधि आज छैनन्, न त तिनको खास आवश्यकता नै छ, किनभने तिनै प्रविधिको उन्नत भर्सन अहिले हामीसँग छ । जाँतोको सट्टा विद्युतीय ग्राइन्डर भएजस्तै ! तर, शिक्षा, सञ्चार र समग्र मानव जीवनकै प्रगतिको जग बसाल्न पुराना प्रविधिले पुर्‍याएको योगदान चटक्कै बिर्सिन मिल्दैन । कतिपय प्रविधि अहिले दिग्गजहरूको सम्झनामा मात्रै बाँकी छन्, केही भने संग्रहालयमा पनि भेटिन्छन् । सके त सबै प्रविधिका केही नमुना जोगाएर राखे, विगत चियाउन सजिलो हुन्थ्यो ।त्रिभुवन विश्वविद्यालयको पत्रकारिता तथा आमसञ्चार विभागमा ऐतिहासिक कोलम्बियन ह्यान्ड प्रेस जोगाएर राखिएको छ । यो मोडलको प्रेसलाई अमेरिकाकै पहिलो फलामे प्रेस मानिन्छ, जुन सन् १८१३ मा जर्ज क्लाइमरले निर्माण गरेका थिए । सन् १९०८ मा जंगबहादुर राणाले बेलायतबाट फर्किंदा ल्याएको नेपालको पहिलो छापा, गिद्दे प्रेस पनि छाउनीस्थित राष्ट्रिय संग्रहालयमा छ । यो निकै गह्रौँ भएकाले उचाल्नु परे दुई/तीनजना मान्छे चाहिने संग्रहालयका सूचना अधिकारी नवराज अधिकारी बताउँछन् ।छापासँगै ध्वनि प्रविधिमा पनि थुप्रै फेरबदल आएका छन् । पहिलेको अकस्टिक युग, इलेक्ट्रिक, म्याग्नेटिक हुँदै अहिले डिजिटलमा छ । संगीतकार राजु सिंह म्याग्नेटिक युगको सम्झना गर्दै स्पुलमा रेकर्डिङ गर्दाको मिठास वर्णन गरेर थाक्दैनन् । उनलाई स्पुल रेकर्डिङ ताप्केमा झानेको दालजस्तै स्वादिलो लाग्छ । त्यसरी नै बनेका ६/७ हजारवटा क्यासेट चक्काहरू त उनले धूलो नजम्ने गरी दराजभित्र जम्मा गरेर राखेका छन् । ती प्ले हुँदैनन्, तर सम्झनाका अभिलेख बनेर बसेका छन् । उनले देखेका छन्, संगीत कसरी वान ट्र्याक रेकर्डिङबाट फोर ट्र्याक, एट ट्र्याक हुँदै अहिलेको एचडी र इम्मर्सिभ विधिसम्म आइपुगेको छ ।‘फोर ट्र्याक प्रविधि आउँदा पिङपङ बाउन्सिङ गरेर एउटा ट्र्याकलाई अर्कोमा सारेर, फेरि अर्कोमा मिलाएर नयाँ स्वाद सिर्जना गरिन्थ्यो,’ सिंह भन्छन्, ‘एनालग रेकर्डिङमा स्पुल प्रयोग हुन्थ्यो । त्यो रेकर्डिङको गहिराइ आजको डिजिटलमा छैन । ठूलो गज भएको त्यो स्पुलमा ध्वनि मात्रै होइन, भावना र मर्म कैद हुन्थे ।’ संगीतकार सिंह अहिले एआईले बनाउने गीतमा ‘भाइब’ भए पनि ‘भावना’ नभएको टिप्पणी गर्छन् । त्यसकारण, अहिलेको हाई–टेक जमानासमेत विश्व संगीतका कतिपय अभियन्ता भावना र गहिराइको खोजीमा पुनः एनालग र भिनायल रेडर्ड्सतर्फ फर्किंदै गरेको उनी औंल्याउँछन् । यसको सानो झलक त हामीकहाँ नै गायक सुगम पोखरेलले प्रस्तुत गरेका छन् । उनले ‘सोलो ट्र्याक’ को जमानामा ९ वटा गीत संग्रहित पूर्ण कदको एल्बम हालै निकालेका छन्, त्यो पनि क्यासेट चक्काको डिजाइनमा । सुगम आफ्ना श्रोतालाई ‘नोस्टाल्जिक’ बनाउने प्रयत्नमा छन् ।यो सांगीतिक दुनियाँको कथा थियो, जहाँ आज ध्वनिभित्र भावनाको खोजी भइरहेको छ । कुनै बेला शब्द, संगीत र स्वरहरू स्पुलमा रेकर्डिङ हुँदै गर्दा, डेटा र डायल–अप कनेक्सनजस्ता प्रविधि पनि काठमाडौंका गल्लीहरूमा ‘टु टु टु, टि टि टि...’ जस्तो रोबोटिक आवाजमा गुञ्जिँदै थिए । त्यही बदलिँदो परिवेशमा गुणकेशरी प्रधानको प्रविधिसँगको यात्रा सुरु हुन्छ । ‘त्यो बेला किलोबाइट पनि ठूलो लाग्थ्यो, आजको गिगाबाइट र टेराबाइट त सोच्न पनि सकिँदैन थियो,’ नेपालको पहिलो महिला कम्प्युटर इन्जिनियर भनेर चिनिने प्रधान भन्छिन्, ‘सन् १९८० मा तत्कालिन सोभियत संघ गएपछि मैले कम्प्युटर इन्जिनियरिङ भन्ने विषयबारे पहिलोपल्ट सुनेकी थिएँ । सुन्नासाथ त्यही विषय पढेँ ।’सन् १९८६ मा स्नातकोत्तर सकेर नेपाल फर्किंदा यहाँ भर्खर कम्प्युटर सेन्टरहरू खुल्दै गरेको उनी सम्झिन्छिन् । मानिसहरू एक महिनादेखि एक वर्षसम्मको कम्प्युटर ट्रेनिङ लिन्थे । उनी तत्कालिन दूरसञ्चार संस्थानमा आबद्ध भइन् । त्यहाँ बिल प्रोसेसिङ गर्ने प्रणाली थिएन, नेसनल कम्प्युटर सेन्टरमा प्रोसेस गर्न पठाउनुपर्ने र ५/६ महिनापछि मात्रै बिल फिर्ता आउँथ्यो । ‘त्यो हालत थियो, हामीले टेलिकममा माइक्रो कम्प्युटर ल्याएर बिलिङ एन्ड कस्टमर केयर सर्भिसको सुरुवात गरेका थियौं,’ प्रधान भन्छिन्, ‘इन्टरनेट चाहिँ हामीभन्दा पहिले मर्कन्टाइललगायत निजी सेवा प्रदायकले नै सुरुवात गरिसकेका थिए । हामीले डायल–अप इन्टरनेट भित्र्याउँदा कतिपयले खिसी पनि गरे ।’अहिले विस्थापित भइसकेको डायल–अप इन्टरनेट प्रविधि आम मानिसलाई इन्टरनेटको स्वाद चखाउने पहिलो माध्यम थियो । नेपालमा डायल–अपको आगमनसँगै साइबर क्याफेहरूको लहर आयो, अहिले त ‘साइबर क्याफे’ भनेकै नबुझ्ने पुस्ता हामीसँग छ । बुझाइहालौं– प्रयोगकर्ताहरू प्रतिघण्टा शुल्क तिरेर त्यहाँ इन्टरनेट चलाउँथे । डायल–अप इन्टरनेटमा कम्प्युटरमै टेलिफोनको लाइन र मोडेम जोड्नुपर्थ्यो । त्यसपछि युजर नेम र पासवर्ड हालेपछि एक किसिमको रोबोटिक ध्वनि निस्किन्थ्यो– टुँ टुँ, क्रिक, क्रिक... यस्तै–यस्तै ! त्यसपछि बल्ल इन्टरनेट जोडिन्थ्यो । इमेल चलाउन याहु, हटमेललगायत प्रयोग हुन्थे। याहु र एमएसएन म्यासेन्जरको च्याट रुमबाट अरूसँग कुरा गर्न मिल्थ्यो । त्यो बेलाको सोसल मिडिया भनौं ! अलि पछि हाई फाइभ भन्ने पनि आयो ।प्रधानको सम्झनामा अझै ताजा छ, डायल–अप इन्टरनेटको आवाज अनि टेलिफोनको लाइन लिन त्रिपुरेश्वरदेखि थापाथलीसम्म लाइन लागेका ग्राहकको अनुहार । त्यो केबल उपकरणको कथा थिएन, प्रविधिमा हाम्रो समाजले चालेको पहिलो पाइला थियो ।"
मीनपचासका सिकारी महाराजाहरू,"उन्नाइसौं शताब्दीको सुरुवातताका । मीनपचासका सबैभन्दा जाडा ५० दिन सुरु हुनेबेला काठमान्डुमा श्री ३ महाराजको दरबारमा व्यस्तता एकाएक बढ्थ्यो । काठमान्डुवासी जाडो कटाउन बन्दोबस्ती मिलाउँदै गरेका हुन्थे भने दरबारका कर्मचारीचाहिँ महाराजाको दक्षिण–यात्रा तयारीमा धुम्मरधुस लागिरहेका हुन्थे । उता तराईका फाँटमा ओरालो लागेको तापक्रमसँगै औलो सार्ने लामखट्टे पातलिँदै जान्थे ।लामखुट्टेका क्रियाकलाप सुस्ताउँदा भने महाराजा जाग्थे र सुरु हुन्थ्यो– भव्य सिकार वा बाघको वधयात्रा । लामखुट्टे हराउँदा र तापक्रम ओरालो लाग्दा बाघ–गैंडाहरूको भने काल नजिकै आउँथ्यो । महाराजाहरूको बन्दुकको नाल र हात्तीको चालबाट त्यो कालले सालका जंगल प्रवेश गर्थ्यो । सयौं हात्ती तयार हुन्थे, सयौं माउते र हजारौं सहयोगी । यस्तो भव्य वधयात्रा सुरुवात गरेका थिए, श्री ३ महाराज जंगबहादुर राणाले ।यस्ता बाघको वधयात्रा छिमेकी भारतमा भने धेरैअघिदेखि नै भइरहेको थियो । भारतमा बेलायती शासनको चर्काचर्की थियो भने नेपालमा राणाहरूको । भारतका विभिन्न राज्यका राजा–महाराजालाई एकअर्काविद्ध लडाएरै बेलायतीले शासन बलियो बनाउँदै थिए ।बेलायती शासनका नाइकेसँग को बढी नजिक हुने भन्नेमा स–साना राज्यका राजा/महाराजाहरूको होडबाजी थियो । उनीहरू सिकारमा मस्त हुन्थे र बेलायती नाइकेहरूलाई बेलाबेला सिकारमा आमन्त्रण गर्थे । बेलायती नाइकेहरू नियमित सिकार गर्थे नै, धेरैजसो त नामुद सिकारी नै थिए ।खानाका लागि सिकार त मान्छेले हजारौं वर्षदेखि गरेकै हो, तर सौख र सानका लागि सिकारको चरम रूप बेलायतले विश्वका विभिन्न देशहरू कब्जा गर्न थालेबाट देखिएको थियो । बेलायतीहरूले पहिले एसिया र अफ्रिकाका देशहरू कब्जा गरे, त्यसपछि व्यापक सिकार गरेर कैयौ वन्यजन्तु सखाप पारेका थिए, बाघ–गैंडा त्यसको सिकार भएका थिए ।सिकारको तह कत्रो थियो भने सन् १८८० देखि सन् १८८४ सम्म भारतको भिसरोय बनेका बेलायती लर्ड रिपोनले उनको जीवनकालका विभिन्न चरणमा पाँच लाख ५६ हजार ८ सय १३ जनावर मारेका थिए, जसमा नेपालमा राणाहरूको निम्तोमा आउँदा मारिएका नौ बाघ र दुई गैंडा पनि पर्छन् । कुन महाराजाले बढी सिकार गर्ने भन्ने होडबाजी चलिरहेको हुन्थ्यो भारतमा ।त्यतैको सिको गर्दै यता नेपालमा पनि श्री ३ महाराजहरूले हरेक वर्ष लामो सिकार यात्रा गने थाले । राजा–महाराजाले पहिलेदेखि नै सोखका लागि सिकार त गर्थे, तर जंगबहादुरको पालादेखि भने राणाहरूले मीनपचासको समयमा सिकार अनिवार्य जस्तो बनाए । त्यो एउटा परम्पराकै रूपमा स्थापित गरियो ।जर्ज पाँचौंको सिकार टोली।सन् १८१७ मा जन्मेका जंगबहादुरले सन् १८४६ देखि सन् १८७७ सम्म नेपालको सत्तामा हालीमुहाली गरे । किताबी ज्ञानमा खासै चासो नभएका जंगबहादुरलाई शारीरिक रूपमा चलायमान हुनुपर्ने सबै कुरा मन पर्थे– खेलकुददेखि सिकारसम्म । हरेक वर्ष मीनपचासको समयमा तराईमा सिकार गर्न जाँदा जंगबहादुरले मात्रै ३१ वटा मीनपचासमा ४०० बढी बाघ मारेका थिए ।त्योभन्दा पहिले पनि राजा/महाराजाहरू सिकार खोज्न निस्किन्थे, तर जंगबहादुरले नयाँ प्रचलन सुरु गरे अर्थात् अरूले खोजेर ठिक्क पारेको सिकारलाई सकेसम्म चाँडै मार्ने । त्यसले मारिने जनावरको संख्या ह्वात्तै बढायो । उनले सिकारमा ‘नेपाली घेरा’ नामक नियम ल्याए । जंगेको नियममा के गरिन्थ्यो भने पहिले बाघ भएको कुनै स्थानमा पाडो वा राँगो लगेर बाँधिन्थ्यो, जसका कारण बाघ आकर्षित हुन्थे ।त्यसपछि तीन सय बढी हात्तीले दुई किलोमिटर आसपासको क्षेत्रमा गोलो घेरा बनाएर घेर्थे । बिस्तारैबिस्तारै ती हात्तीले घेरा साँघुर्‍याउँदै लैजान्थे भने घेराभित्रका बाघ पेलिँदै जान्थे । सिकार हात्तीमा सवार महाराजाहरूले त्यसैबेला घेराभित्रका बाघ मार्थे । भनिन्छ, कुनै–कुनै घेराभित्र त ६ वटासम्म बाघ भेटिन्थे । त्यसलाई सिकार–भोज अर्थात् हन्टिङ पार्टी भनिन्थ्यो ।जंगबहादुरले सन् १८७६ मा बेलायतका प्रिन्स अफ वेल्स इडवार्ड सातौंलाई निम्त्याएर पश्चिम नेपालको शुक्लाफाँटामा बाघको सिकार गराएका थिए । सन् १९११ मा इडवार्डका छोरा जर्ज पाँचौंले चितवनमा एक साता लामो सिकार यात्रा गरेका थिए, चन्द्रशमशेरका पालामा । त्यसको १० वर्षपछि सन् १९२१ मा जर्जका छोरा इडर्वाडले पनि चन्द्रशमशेरकै पालामा चितवनमै सिकार गरेका थिए ।चितवन खासमा सिकारको राजधानी थियो । त्यसमध्येको सबैभन्दा भव्य सिकार–यात्रा भने जर्ज पाँचौंको थियो, सन् १९११ मा । जर्ज पाँचौं दिल्लीमा भारतका सम्राट्को मुकुट लगाएर सिकारका लागि नेपाल पसे । तर, त्यसैदिन नेपालका राजा पृथ्वी वीरविक्रम शाहको मृत्यु भयो । राजा नै मरे पनि बेलायतका राजाको सिकार–यात्रा नरोक्ने निर्णय श्री ३ महाराज चन्द्रशमशेरले गरे ।सन् १९११ को डिसेम्बर १८ तारिख अर्थात् मीनपचासको एक दिन ! ठोरीको विकनास्थित क्याम्पबाट रिउ खोलाले बनाएको उपत्यकामा उनकै भ्रमणका लागि बनाइएको १३ माइल लामो बाटोमा कार चढी सिकारमा निस्किएका जर्जलाई चन्द्रशमशेरका छोरा बबरशमशेरले साथ दिएका थिए । साँझ साढे पाँच बजे राप्तीको दक्षिण किनारमा आइपुगेका राजाको भ्रमणबारे क्याम्ब्रिज विश्वविद्यालयमा संग्रहित त्यो बेलाको फिल्ड नोटमा लेखिएको छ ।‘त्यो सिकार यात्राका लागि ६ सय हात्ती, १२ हजार भरिया र दुई हजार सेवक प्रयोग भएको थियो । बाटोमा राजाले दुई बाघ मारे, जसलाई हात्तीहरूको झुन्डले उनैको सिकारका लागि घेरेर राखेका थिए । त्यसपछि १९ माइल मोटर–यात्रापछि लर्ड डुह्रामले एक बाघ र एक गैंडा, राजा जर्जले दुई गैंडा र लर्ड एनालीले एउटा गैंडा मारे । तीन बाघ र तीन गैंडा मारेपछि उनीहरू बिहानको खानामा सरिक भए,’ विश्वविद्यालयको सो कागतपत्रका आधारमा किइस रुकमाकरले छापेको अनुसन्धानपत्रमा लेखिएको छ ।डिसेम्बर २० बुधबारका दिन ठाउँ–ठाउँमा पाडा राखिएको थियो, बाघलाई आकर्षित गर्न । तीनवटा टोली खटाइएको थियो, दुई टोली बाघका लागि, एउटा गैंडाका लागि । पहिलो घेराभित्र फसेकी एक बघिनीलाई राजाले मारिहाले । दोस्रो घेरामा एउटा गैंडा र उसको बच्चा थियो । गैंडाले आफूलाई घेरिरहेका हात्तीमाथि आक्रमण गर्न थाल्यो र त्यो घेरा तोडेर भाग्न सफल भयो । तेस्रो घेरामा भने कम्तीमा चार बाघ थिए, जो मुटु छेडिएलाजस्तो आवाजमा कराइरहेका थिए ।ती बाघले पनि हात्तीलाई आक्रमण गरिरहेका थिए भने माहुतेहरू चिच्याइरहेका थिए । त्यही माहोलमा राजा जर्जले बन्दुक तेर्स्याए र चार बाघ ढलाए । जर्जको टोलीले आफ्नो ११ दिने बसाइका क्रममा ३९ बाघ, १८ गैंडा र चार भालु मारेका थिए । त्यस्तै, सन् १९३९ को अर्को एउटा सिकार–यात्रामा त एकैपटक १२० बाघ मारिएको थियो भने सन् १८५० मा जंगबहादुर राणा एक्लैले चितवनमा एउटै सिकार–यात्रामा ३१ बाघ मारेका थिए ।महाराजा जुद्धशमशेरले मात्रै सन् १९३३ देखि १९४० को बीचका सात वर्षमा ४३३ बाघ मारेका थिए, जुन अहिले नेपालमा रहेको बाघको कुल संख्याभन्दा पनि धेरै हो । नेपालभन्दा भारतमा विकराल थियो, बाघ हत्याको शृंखला । सन् १९३० देखि १९५५ बीच भारतको जयपुरबाट २५० माइल दक्षिणमा रहेको उदइपुरका महाराजाले १,००० बाघ मारेका थिए भने मध्यभारतको सुरगुजाका महाराजाले त्यसै समयमा १७१० बाघ मारेका थिए ।एकातिर राजा–महाराजाहरूले बाघ–गैंडाको सिकार गरिरहेका थिए । अर्कोतिर पश्चिमा देशका धनीले पनि सौखका लागि विश्वका विभिन्न देशमा पैसा खर्चेर सिकार खेल्न जाने र जनावर लिएर फर्कने अर्थात् हन्टिङ ट्रफी जम्मा गर्ने कामबढ्दो थियो, खासगरी पहिलो विश्वयुद्धपछिको समयबाट । त्यस्तो काम गराउन कम्पनी नै खोलेर लागेका एक जना गोराले राणाशासनकै बेला पनि नेपालमा केही विशेष सिकार यात्रा गराउँथे । त्यसरी पैसा कमाउने उद्देश्यले जंगली सिकार गराउने पहिलो गोरा थिए, अमेरिकी सिकारी चार्ल्स कोटार । इतिहास अध्येता मार्क लिचीको एक अध्ययनपत्रमा उनले लेखेका छन्, कोटार सन् १९१० मा बेलायती शासन चलिरहेका बेला पूर्वी अफ्रिका आएका थिए ।धनी अमेरिकी गोरा सिकारीलाई सिकार गराउने उद्देश्यले उनले सन् १९१९ मा कोर्टास् सफारी सर्भिस् स्थापना गरे, अफ्रिकामा । त्यो निकै चलेपछि कोटार नेपाल आए र तत्कालीन राणा–महाराजाहरूसँग दोस्ती बढाए । महाराजाले कोटारका सिकारी ग्राहकहरूका लागि दरबारसमेत प्रयोगका लागि उपलब्ध गराइदिन्थे भनेर लिचीको अध्ययनमा भनिएको छ । सन् १९२२ मा त कैशरशमशेर राणाले रु. ३५,००० अर्थात् त्यो बेलाको १२,६०० डलरमा दुई वटा गैंडा अमेरिकाको एउटा चिडियाखानाका लागि बेचेका थिए । यसरी सफारीमार्फत सिकार गराएर सिक्का आर्जन गर्न राणाहरूले धनी अमेरिकी गोरा सिकारीबाट सिकेका थिए ।श्री ३ हरूको शासन १९५१ मा ढल्यो, तर पनि बाघ–गैंडा ढाल्ने काम रोकिएन । प्रजातन्त्र आएको चार वर्षमै सन् १९५५ मा राजा त्रिभुवन मरे । उनका छोरा महेन्द्र नेपालका राजा भए । उनले प्रजातन्त्र मासेर पञ्चायती व्यवस्था लादे । महेन्द्र पनि श्री ३ हरूजस्तै सिकारका सौखिन थिए, व्यापकै सिकार गर्थे । राणाबाट सिकार राजामा सरेको थियो ।एकातिर राजा–महाराजाहरूले सिकार गरिरहेका थिए भने अर्कोतिर दोस्रो विश्वयुद्धपछि उरालिएको अर्थतन्त्रमा धनी हुँदै गएका अमेरिकी गोरालाई सिकार गराउने व्यवसाय व्यापक बन्दै थियो । अफ्रिका र एसियाका बाघ, गैंडा, सिंह जस्ता ठूला जनावर सिकार गराउने कम्पनी नै खोलेर व्यापार गरिरहेका थिए । नेपालमा पनि गोराहरू आउने क्रम बढ्यो । बेलायती त छँदै थिए, अमेरिकीहरूको आगमन पनि बाक्लिन थाल्यो । राणाहरू सेलाएका त थिए, तर सिकारको सौख भने कायमै थियो । सिधै सत्तामा नभए पनि राजाको वरिपरि उनीहरूकै हालीमुहाली थियो ।कोटारको सिकार सफारीपछि भने अरूले नेपालमा सिकारको व्यापार नै चलाएका भने थिएनन् । तर, राणाहरू हटेर शाहहरू आएपछि खासगरी महेन्द्र र उनका भाइ बसुन्धराको आडभरोसामा सिकार सफारीका लागि दुई गोरा चितवन पसे । ती गोरा थिए– अमेरिकी जोन कोपम्यान र आइरिस पिटर वार्यन । महेन्द्र कोपम्यानको प्रशंसक थिए भने बसुन्धराका प्रिय पात्र थिए पिटर ।महेन्द्र राजा भएको तीन वर्षमै सन् १९५८ मा नेपालमा रोयल नेपाल सिकार कम्पनी खोले । कोपम्यानभन्दा पहिले नै बसुन्धराको आदेशमा पिटरले सिकारको लाइसेन्स पाइसकेका थिए– सन् १९५३ मा । कोपम्यानले भने सन् ६० को दशकमा अमेरिकाका दुई धनी व्यापारी हर्व क्लेइन र टोडी ले वाइनेलाई नेपाल ल्याए । दुवै व्यापारी सिकारका सौखिन थिए । उनीहरूले चितवनमा पहिलो हन्टिङ लज खोले– टाइगर टप्स ।राणाहरू पछिको सबैभन्दा भव्य सिकार–सवारी महेन्द्रले गराएका थिए, चितवनमै । उनले पनि बेलायतकी महारानीलाई नेपालमा सिकार गराउने कार्यक्रम मिलाए । चितवन फेरि भव्य सजियो । जर्ज पाँचौंले बाघ मारेको ५० वर्षपछि आइपुगेकी थिइन् उनकी नातिनी बेलायतकी महारानी एलिजावेथ द्वितीय । पहिले त सडक मात्र बनाइएको थियो, तर महारानी एलिजावेथका लागि ४ हजार फिट लामो जहाजको रनवे नै नेपाली सेनाले मेघौलीमा बनायो, एक महिनामै । हजारौं मानिसलाई काममा खटाइएको थियो, दिनरात नभनी काम भइरहेको थियो । सेना, कर्मचारी, प्रहरी सबै लागेका थिए ।एक महिनामै दुई वर्ग माइलको क्षेत्रफलमा क्याम्पिङ र सिकार टेन्टको बस्ती नै तयार गरिएको थियो । दुबो बिछ्याएर सम्म मैदान बनाइएको थियो । भरतपुरबाट मेघौली जोड्ने बाटो बनेको थियो । त्यो बाघ सिकारका लागि चितवनका जंगलमा ३७६ हात्ती तैनाथ गरिएको थियो, जसले दुई माइल लामो लाम बनाएका थिए । सिकारमा जाँदा ६ वटा हात्तीलाई त बारका रूपमा प्रयोग गरिएको थियो, जहाँ महारानी एलिजावेथ र राजा महेन्द्रको टोलीलाई वाइनदेखि बियर सर्भ गरिएको थियो । तर, सिकार कार्यक्रममा सहभागी भए पनि महारानीले सिकार भने गरिनन् ।बेलायतलगायत पश्चिमा देशहरूमा त्यसरी बाघ–गैंडा लगायतका जनावर मारेकामा विरोध भइरहेको थियो । तर, एलिजावेथले राजा महेन्द्रको भव्य सिकार सवारी–यात्राको अनुरोध अस्वीकार गर्न सकिनन्, सिकार गर्न पनि चाहिनन् । एलिजावेथका श्रीमान् प्रिन्स फिलिपले त नाटक गर्न बन्दुकको ट्रिगर चलाउने औंलामा ब्यान्डेज लगाएर राजा महेन्द्रलाई आफूले सिकार गर्न नसक्ने बताएका थिए । त्यसपछि उनको सिकार टोलीका अरू सदस्यले जनावर मारेका थिए । यसरी बिस्तारैबिस्तारै विश्वभरि नै बाघमारा अभियानमा राजा–महाराजाहरूको मोहको विरोधमा अभियन्ता र सञ्चारमाध्यम लाग्न थालेपछि राजा–महाराजा नै त्यस अभियानमा सरिक हुन थालका थिए । एलिजावेथ र फिलिप पनि त्यो अभियानमा सहभागी भइसकेका थिए । बेलायतका पत्रिकाहरूमा लेखिएको थियो, ‘महारानीले बन्दुकले होइन, क्यामराले सफारीको आनन्द लिइन् ।’महेन्द्र पनि बाघ–गैंडा संरक्षण गर्नुपर्छ भन्ने अभियान चलाएका संस्थाहरूले स्विट्जरल्यान्डमा आयोजना गरेको सम्मेलनबाट भर्खरै फर्केका थिए । बेलायती राजपरिवारको त्यसमा सहभागिता थियो । महेन्द्रले पनि उनीहरूको अरुचि बुझे र बिस्तारै नेपालमा पनि वन्यजन्त संरक्षण अभियान सुरु भयो । तर, महेन्द्र त सन् १९७२ मा चितवनमा सिकार गर्ने यात्रामा रहँदैताका बितेका थिए । उनी मरेपछि भने नेपालमा बाघ–गैंडा सिकार नै प्रतिबन्धित गरियो । सिकारले निरन्तरता पाउन छाड्यो । महेन्द्र मरेको एक वर्षपछि अर्थात् सन् १९७३ मा नेपालले पहिलो राष्ट्रिय निकुञ्ज चितवन राष्ट्रिय निकुञ्ज स्थापना गर्‍यो । त्यहाँबाट ‘बाघ मारन होइन बाघ हेरन’ को यात्रा आरम्भ भयो ।जंगल सफारी बन्दुकको नालबाट क्यामराको लेन्समा सर्‍यो । तर, आक्कलझुक्कल बाहिर थाहा नदिइकन महाराजाहरू सिकार चाहिँ गर्थे । वि.सं. २०३५ मा समेत राजा वीरेन्द्र्रलाई पितृ तर्पण गराउन भाले गैंडा खोजिदिने जिम्मा पाएका वन्यजन्तु संरक्षणविद् हेमन्त मिश्रले आफ्नो किताब ‘अ सोल अफ राइनो’ मा दिनैभर दूरबिनले गैंडाको लिङ्ग पहिचान गर्दा थाकेर लखतरान परेको उल्लेख गरेका छन् ।अन्ततः उनले फेला पारेको भाले गैंडालाई राजा वीरेन्द्रले गोली हानेर मारेका थिए । मिश्रले लेखेका छन्, ‘क्याम्पमा लगेपछि त्यो गैंडाको भुँडीबाट अंगहरू एकएक गरी बाहिर झिकेर बाल्टिनहरूमा राखियो । चारै खुट्टा आकाशतिर ठडिने र ढाड भुइँमा अडिने गरी गैंडाको शरीरलाई अड्याइयो । फूल–अक्षताले गैंडाको शरीरमा पूजा गरेपछि राजा गैंडाको शरीरभित्र प्रवेश गरे । उनी गैंडाको पेटभित्र उभिए र दुवै आँखा बन्द गरे । गैंडाको रगतले भरिएका दुवै हात जोडेर उनले आफ्ना पितृलाई तर्पण दिए ।’तर, पछि त्यो चितवनको हन्टिङ लज सन् १९७२ मा बेलायती नागरिक जिम एडवार्डले किने र अर्का साथी चक म्याकडगललाई मिसाएर ‘बाघ मार्ने होइ, बाघ हेर्ने’ लजका रूपमा स्थापित गराए । बाघको ‘मरनबाट हेरनको यात्रा’ सुरुवात एकातिर सरकारले सन् १९७३ मा चितवनलाई पहिलो राष्ट्रिय निकुञ्ज घोषणा गरेर गर्‍यो भने धनीमानी विदेशीका लागि ‘बाघ हेरन’ को यात्रा गराउने कामको सुरुवात टाइगर टप्सले गर्‍यो । सफारी त्यसपछि बन्दुकबाट क्यामरामा सर्‍यो, राजा–महाराजाबाट पर्यटकमा पनि पुग्यो ।"
चरा खोजिरहेको पर्यटन,"काठमाडौँ — वैशाख पहिलो साता ‘कंक्रिटको जंगल’ छाडेर हामी पुगेका थियौं, चितवन । उद्देश्य थियो– जंगल सफारी । चितवन राष्ट्रिय निकुञ्जको ‘प्राकृतिक जंगल’ छिरेपछि क्लान्त शरीरमा ऊर्जा थपियो । धापिएको शरीरमा शीतल छरियो । आँखा र कानलाई चनाखो बनाएर जिपमा सुस्तरी लम्किइरहेका थियौं, नेचर गाइड विकास लिम्बूले चालकलाई इसारा गरे ।गाडी रोकियो । घाँसे मैदानमा जोडी मयूरका टाउका देखिए, हामीलाई पल्याकपुलुक हेरेर तिनीहरू झाडीभित्र छेलिए ।अलि पर देखापर्‍यो– गैंडा, जुन बिहानको कलिलो घाम ताप्न निस्किएको थियो । हामीलाई देख्नासाथ दुवै कान हल्लायो र आफ्नै चर्यामा मग्न रह्यो । चित्तल, बँदेल, रातो बाँदर, रतुवाका गतिविधि र कालिज, हलेसो, लहाँचे, काकाकुललगायत अनेक चराको आवाजले हामीलाई अर्कै संसारको आभास दिलाइरहेको थियो ।विदेशी पर्यटकको हूल कोही जंगल वाकमा त कोही जिप सफारीमा देखिन्थ्यो । अधिकांशको काँधमा झुन्डिएको बाइनाकुलर रूखका हाँगातिर कि त घाँसे मैदानमा सोझिएका थिए । आखिर तिनीहरू चरामा के देखिरहेका छन् ?‘बर्ड वाचिङ टुरिजमका लागि खास प्रजातिको चरा भयो भने झनै राम्रो,’ चराविद् हेमसागर बराल भन्छन्, ‘विदेशीहरू हिमाल वा मध्यपहाडमा पाइने चरा हेर्न यहाँ आउँछन् । तराई क्षेत्रमा पाइने तर अरू देशमा नदेखिने चरा खोज्नु पनि उनीहरूको अर्को उद्देश्य हो । नेपालमा मात्रै पाइने काँडे भ्याकुरमा त धेरैको रुचि हुन्छ ।’ कम्तीमा दुई साताभित्र चराका ४ सय प्रजाति देख्न सकिने उनी बताउँछन् ।नेपालमा पाइने ९ सय प्रजातिमध्ये करिब ७२ प्रतिशत अर्थात् ६५० भन्दा बढी प्रजातिका चरा चितवनमा पाइन्छन् । नेपालमा संरक्षित ९ वटा पन्छीमध्ये राजधनेश, कालो गरुड, सानो खरमुजुर, खरमुजुर, सेतोकण्ठे गरुड र सारस यहीँ छन् । भुँडीफोर गरुड, रातो जुनबकुल्ला, कालो तित्रा, ठूलोकण्ठे तोरीगाँडा, सुन्तले चाँचर, रातो मुनियाँ, चखेवा, किङफिसर लगायतका चरा यहीँ विचरण गरिरहेका हुन्छन् । सिमसार आश्रित धेरै चराको बासस्थान चितवन हो ।‘चिनियाँ, जापानी र ब्रिटिस पर्यटकमा चराप्रतिको चासो बढी हुने रहेछ । उनीहरू बर्ड वाचिङ मुख्य उद्देश्य राखेर आउँछन्,’ सिद्धार्थ भिलासा वनबासका प्रबन्ध निर्देशक प्रकाश न्यौपाने भन्छन्, ‘चितवन नेपालमै चराका लागि धेरै राम्रो ठाउँ बनिसक्यो । यो चराको हब हो । विदेशी मात्रै होइन, चराप्रति आन्तरिक पर्यटकको पनि चासो बढ्दो छ ।’ठूलो माटीकोरे । तस्बिर : मनोज पौडेल/कान्तिपुरसिद्धार्थले त आफ्ना कोठाको नामकरण नै चराबाट गरेको छ । जस्तो– हर्नबिल, किङफिसर, फिस इगल, ब्राउन फिस उल इत्यादि । पानीचरा संरक्षणको काम पनि गरिरहेको न्यौपानेले बताए । ‘कन्जर्भेसनको थिममा हामीले २२ महिनाअघि सुरुवात गरेका हौं । दुई सय प्रजातिका रूख हामीसँग छन्, तीमध्ये ५० वटा त चराले खान मिल्ने फलफूलका मात्रै,’ उनले भने, ‘पोखरीमा हालिएका माछा चराकै आहाराका लागि हुन् ।’ यहाँ ५० देखि सय प्रजातिका चरा देख्न सकिने उनले दाबी गरे ।चितवनका धेरैजसो होटल–रिसोर्टले ब्रेकफास्टपछिको प्याकेजमा ‘बर्ड वाचिङ’ छुटाउँदैनन् । निकुञ्ज र आसपास मात्रै होइन, चितवनको भूगोल र वातावरण नै विशेष गरी चराका लागि ‘स्वर्ग’ हो । निकुञ्ज र आसपासको संरक्षित क्षेत्रसँगै अन्यत्र पनि चरा अवलोकन गर्ने ‘बर्ड वाचर’ को संख्या बढ्दो छ, जसले चरा संरक्षणमा मात्र टेवा पुर्‍याएका छैनन्, पर्यटन प्रवर्द्धनमा पनि सघाएका छन् । विभिन्न जिल्लामा रहेका चरा सम्बन्धित संघसंस्था, स्वतन्त्र चरा खोजकर्ताको क्रियाशीलता लोभलाग्दो देखिन्छ ।संरक्षण संस्थामा लाग्नेहरूसँगै स्वतन्त्र बर्ड वाचर र फोटोग्राफरको भूमिका महत्त्वपूर्ण देखिएको बराल बताउँछन् । ‘चरालाई नै बहाना बनाएर देश–विदेश घुम्ने, रमाउने चलन बढ्दो छ,’ भन्छन्, ‘चरासम्बन्धी सूचना, ज्ञान विस्तार र नयाँ रेकर्डका लागि ठूलो जमात तयार भइसकेको छ । कुनै नयाँ जानकारी लिनुपर्‍यो भने हामीलाई उनीहरूले सहयोग पुर्‍याइरहेका छन् ।’तस्बिर : मनोज पौडेल/कान्तिपुरनेपाल पर्यटक–चराको पनि गन्तव्य बनेको छ । यहाँ हिउँदमा मात्रै १५० भन्दा बढी प्रजातिका चरा बसाइँ सरेर आउँछन् भने ६५ प्रकारका ग्रीष्मकालीन चराले यतै बच्चा कोरल्छन् । घना जंगलदेखि घाँसै मैदान, सिमसार, तालतलैया, नदी–पोखरीको उपलब्धताले नेपाल दुर्लभ चराका लागि समेत स्थायी बासस्थान र ‘ट्रान्जिट प्वाइन्ट’ हो ।विश्वमा पाइने करिब ११ हजार चरामध्ये नेपालले ८ प्रतिशतभन्दा बढी हिस्सा लिएको छ । उत्तरी गोलार्द्धमा चिसो बढेपछि साइबेरियादेखि चराको आगमन नेपालतिर हुने गरेको छ । हिमालयको फेदीदेखि पहाड र तराईका फाँट, तालतलैया र सिमसारमा रमाउने यस्ता चरा अवलोकनमा पर्यटनलाई जोड्न सकिने चराविज्ञ बताउँछन् ।संरक्षणकर्मी वासु ढुंगाना पर्यटनमा ‘बर्ड वाचिङ’ लाई राम्रो अवसर ठान्छन् । विशेष गरी विलासी पर्यटक र बर्ड वाचर लामो समय बस्ने भएकाले उनीहरूको खर्च बढ्ने र त्यसले पर्यटन क्षेत्रका लागि फाइदा पुर्‍याउने उनको भनाइ छ ।६ सय प्रजाति चरा यहीँका रैथाने छन् । यस्ता चरा ५ हजार मिटर उचाइसम्म पाइन्छन् । हामीकहाँ ७४ प्रजातिका फिरन्ते चरा छन् भने भारत, पाकिस्तान, श्रीलंका र अफ्रिकासम्म पुग्ने बटुवा चरा ५० हाराहारी छन् । साइबेरिया, मंगोलिया, किर्गिस्तान, कोरिया, तिब्बत, पूर्वी युरोप र भारतका विभिन्न ठाउँबाट समेत नेपालसम्म आइपुग्ने चराको अद्भुत संसार देख्न पाउँदा को खुसी नहोला र ! तर, के हामीले चरा पर्यटनमा काम गर्न सकिरहेका छौं त ?तस्बिर : मनोज पौडेल/कान्तिपुरचराविद् बरालका अनुमानमा वार्षिक १ हजार ५ सयदेखि २ हजार विदेशी विशेषगरी चरा हेर्नकै लागि भनेर आउँछन् । ‘नेपालमा भित्रने कुल पर्यटकमध्ये करिब १५ प्रतिशतले चरा पनि हेर्ने गरेका छन्,’ उनी भन्छन्, ‘पर्यटनमा चरा महत्वपूर्ण छ है भनेर यही तथ्यले देखाएन र ?’चरालाई कतैबाट ल्याएर राख्नुपर्दैन, मात्र तिनको बासस्थान संरक्षण गरिदिएर पर्यटनसँग जोड्ने हो भने स्थानीयस्तरमा रोजगारको सम्भावना बढ्छ । तर, यसका लागि प्रचारप्रसार नै महत्त्वपूर्ण ठान्छन्, चरा अनुसन्धाता देवेन्द्र खरेल ।‘ठूलो लगानी नगरीकनै तत्काल आयआर्जन गर्न सकिने क्षेत्र चरा पर्यटन हो । पूर्वी नेपालमा चरा पर्यटनको सम्भावना रहे पनि त्यसमा काम हुन सकेको छैन,’ उनी भन्छन्, ‘कोशीटप्पुभन्दा पूर्व कहीँ पनि चरा संरक्षित क्षेत्र छैनन् । यहाँ दुर्लभ चरा मात्रै होइन, महत्त्वपूर्ण वन्यजन्तुको बासस्थान पनि छ । चरामै नयाँ रेकर्ड पूर्वबाटै थपिएका छन् ।’ झापाको मेचीनगर नगरपालिकाभित्र मात्रै ३ सय ५४ प्रजातिका चरा भेटिएको उनको भनाइ छ ।खरेलले गत फागुन ७ मा मेचीनगर–६ काँकडभिट्टा क्षेत्रमा नयाँ चरा फेला पारेका थिए, ‘बैजनी ढाडे बुंगेचरा’ (पर्पल रम्प्ड सनबर्ड) । २०७७ मंसिरमा उनले नै मेचीनगरमा ‘हरित परेवा’ (ग्रीन इम्पेरियल पिजन) फेला पारे । मुस्ताङपछि झापामा दोस्रो पटक देखिएको थियो, फुस्रो सारौं (ह्वाइट चिक्ड स्टार्लिङ) ।खरेल नेपालबाटै लोप भएका ठानिएको ‘हङरायो’ (रुफस नेक्ड हर्नबिल) पनि भेट्न सफल भए । २०७८ पुस ६ मा उनले इलामको सूर्योदय नगरपालिका–१ सीमधाप वन क्षेत्रमा एक जोडी ‘हङरायो’ देखेका हुन् ।चरा अनुसन्धानकर्ता ब्रायन हड्सनले सन् १८२९ ताका नेपालमा यसको अभिलेख गरेका थिए । ‘त्यसयता अग्रज चराविद्हरूले नेपालबाट लोप भइसकेको बताउँदै आए पनि फेला पर्नु यस क्षेत्रका लागि ठूलो उपलब्धि हो,’ उनी भन्छन् ।यस्ता रेकर्ड र उपलब्धिले पनि पूर्वमा बर्ड सेन्चुरी (पन्छी आरक्ष) को माग जरुरी रहेको बताउँछन् उनी । यतिबेला ‘कोशी पर्यटन वर्ष २०८२’ चलिरहेको छ । यही मौकामा सबै सरोकारवालाले बर्ड सेन्चुरीका लागि दबाब दिन सके त्यो पर्यटन प्रवर्द्धनमा कोशेढुंगा हुने उनको भनाइ छ । खरेलका अनुसार, भारतबाट आउने पर्यटक अघोषित रूपमा यहाँका वन क्षेत्र छिर्छन् र फोटो खिचेर जान्छन् । कतिपयले त ‘भारतमा भेटिएको चरा’ भनेर प्रकाशन गरेका छन् । त्यसैले यस्ता सम्भावित ठाउँमा राज्यको निकायबाटै बर्ड सेन्चुरी घोषणा गरिदिने हो भने राजस्वमा समेत फाइदा हुने उनले बताए ।‘कालिका तथा बाँसबारी सामुदायिक वन र हडिया खोला जोडेर मेचीनगरमा बर्ड सेन्चुरी घोषणा गर्न सकिन्छ । अलिमाथि इलामको कुटिडाँडादेखि हर्कटेसम्मको जंगल क्षेत्रमा विशेष खालका चरा पाइन्छन्, त्यो अर्को सम्भावित क्षेत्र हो,’ उनको सुझाव छ, ‘उत्तरी इलामको जमुना, हाँगेथाम, कैयाँकट्टा, सन्दकपुर क्षेत्र पनि बर्ड सेन्चुरीका लागि उपयुक्त स्थान हो ।’राष्ट्रिय निकुञ्ज, आरक्ष, संरक्षण क्षेत्र तथा रामसार बाहेकका ठाउँमा पनि चरामा चासो बढ्नु संरक्षणकर्मीका लागि सुखद पक्ष हो । सँगसँगै पर्यावरणीय सन्तुलन र जैविक विविधता जोगाइराख्न चराको महत्व र यसप्रतिको बुझाइ अझ बढ्न जरुरी छ । ‘स्वदेशी वा विदेशी मुद्रा आर्जन गर्न पर्यटनको महत्वपूर्ण पाटो चरा पर्यटन हो,’ खरेल भन्छन्, ‘यो सम्भावनालाई फाइदामा बदल्न नयाँ ठाउँलाई पनि राज्यले संरक्षित क्षेत्र तोक्न अब ढिलाइ गर्नु हुँदैन ।’चरा पर्यटनको सुरुवातनेपालमा चरा पर्यटनको इतिहास झन्डै ५५ वर्ष लामो छ । सन् १९७० को सुरुवातदेखि चरा पर्यटनले जग हालेको बताउँछन्, चराविद् हेमसागर बराल । उनका अनुसार, त्यसबेला युरोपेली पर्यटक विशेषगरी ब्रिटिस युवाको आगमनसँगै चरामा नेपालीको चासो बढ्न थालेको हो । २०/२५ वर्षका ब्रिटिस युवा काँधमा दूरबिन र क्यामरा झुन्ड्याएर फकिर शैलीमा देशका विभिन्न ठाउँ पुग्दा त्यसले बेग्लै तरंग ल्याएको उनी सम्झन्छन् ।तस्बिर : रमेशकुमार पौडेल/कान्तिपुरठूला होटलको विकास नभइसकेको अवस्थामा उनीहरू कम खर्चालु त थिए, सामान्य ठाउँमा पनि बस्थे । बिस्कुट, फलफूल खाँदै हिँड्थे । ‘सय पाउन्डमा ६ महिना बस्ने ब्याकप्याकिङ टाइपको थियो उनीहरूको जीवनशैली,’ बराल भन्छन्, ‘चरा अवलोकन गर्ने, फोटो खिच्नेजस्ता गतिविधिले नेपालमा पनि चराले ध्यान खिच्न सक्छ भनेर सन्देश फैलाउने काम गरे ।’ यो क्रम सन् १९९० सम्मै चल्यो । अरू विदेशी पर्यटक र नेपालीमा पनि चराप्रति कौतूहल बढ्न थाल्यो ।यहीबीच एडभेन्चर ट्राभल, यती ट्राभल्सजस्ता ठूला कम्पनीको आगमन भयो । तिनले खर्चालु पर्यटक भित्र्याएर गुणस्तीय सेवा दिन थाले । सन् १९८० देखि भित्रिएका यस्ता कम्पनीले सन् ८० को मध्यदेखि राम्रो आम्दानी गरे । नेचर ट्रेक कम्पनीले त विशेषगरी चरा पर्यटनमा ठूलो योगदान पुर्‍याएको सम्झन्छन्, बराल ।तस्बिर :रमेशकुमार पौडेल/कान्तिपुर‘सन् ९० को मध्यतिर नेचर ट्रेकमार्फत वार्षिक ८ सय पर्यटक नेपाल आउँथे, विशेष चरा हेर्नकै लागि,’ उनी भन्छन्, ‘त्योसँगै वन्यजन्तु र हिमाली भेगतिर विभिन्न वनस्पति र फूल हेर्ने त भइहाल्यो ।’१९९० को दशकपछि भने विदेशीले ‘एक्स्प्लोर’ गर्ने क्रम कम हुन थाल्यो, वाइल्डलाइफको क्षेत्रमा सक्रिय बरालहरू यसमा जोडिए । किनकि पर्यटकलाई चरा र वन्यजन्तु देखाउने काममा उनी ‘फ्रिल्यान्सर’ का रूपमा प्रवेश गरिसकेका थिए । जब सरकार–माओवादीबीचको द्वन्द्व चर्किंदै गयो, सन् २००० देखि नेचर ट्रेक सेलाउँदै गयो । त्यसयता उदाएका अन्य एजेन्सीले भने यसमा भरपुर काम गरिरहेका छन् । सन् १९७० को दशकमा कोरलिएको चरा पर्यटनले यति बेला पखेटा हालिसकेको छ । यसलाई बिनाअवरोध उडान भर्न दिने र ‘गुँड’ लाई सुरक्षित बनाइदिने जिम्मा तपाईं–हाम्रै हो ।"
जंगल सफारीका ‘लेडी गाइड’,"चितवन — दुर्लभ वन्यजन्तु बाघ, गैंडा, हात्ती, भालुको मुख्य बासस्थल हो, चितवन राष्ट्रिय निकुञ्ज । यी जनावर सम्झँदा मनमा डर त पैदा हुन्छ, तर तिनै जनावर हेर्नका लागि देश/विदेशबाट लाखौं पर्यटक यहाँ आउँछन् । जिप वा हात्ती सफारीबाट वन्यजन्तु हेर्छन् । मध्यवर्ती सामुदायिक वनमा मात्रै हुन्छ हात्ती सफारी । तर जिप सफारी निकुञ्ज र सामुदायिक वन दुवैमा हुन्छ । र, हुन्छ जंगल र जनावर हेर्न लामो पैदल यात्रा पनि ।हात्ती सफारी माहुतेका भरमा गरिन्छ । जिप सफारी जंगलभित्र हुने पैदल यात्रा अर्थात् जंगल वाक र खोलाहरूमा हुने डुंगा सफारीमा जाने पर्यटकले पथप्रदर्शक (गाइड) अनिवार्य लैजानुपर्छ । जंगल चिनाउने, वन्यजन्तु देखाएर पर्यटकलाई सन्तुष्ट पार्दै सुरक्षित रूपमा जंगल बाहिर निकाल्ने अभिभारा ‘नेचर गाइड’को काँधमा हुन्छ । जंगल र जनावर देखाउने र चिनाउने मात्रै हैन, परि आउँदा जनावरबाट जोगाउने कला र आत्मबल पनि नेचर गाइडसँग हुनुपर्छ । नेचर गाइडको पेसा रोमाञ्चक र चुनौतीपूर्ण छ ।नेचर गाइडको चुनौतीपूर्ण पेसा अँगालेको ६ वर्ष बित्यो, काजल तामाङ र अस्मिता महतोले । रत्ननगर नगरपालिका–६ मा पर्ने चितवनको पुरानो थारू बस्ती बछौलीकी २४ वर्षीया अस्मिताका बुबा जोगेश्वर चितवन निकुञ्जको हात्तीसारका कर्मचारी थिए ।अस्मिता डेढ वर्षकी मात्र थिइन्, जुन बेला जोगेश्वर गाउँदेखि पर निकुञ्जको नवलपरासीे कुजौलीमा रहेको पोस्टमा हात्तीको स्याहारमा खटिएका थिए । ‘त्यो बेला हात्तीका लागि घाँस लिन जंगल जाँदा बाघले आक्रमण गरेर बाबाको निधन भयो,’ अस्मिताले त्यस दिनको घटनाबारे आफूले पनि सुनेको दुःखद् कथा सम्झिइन् । वन्यजन्तु आक्रमणमा परेर बुबा गुमाएकी अस्मिताको दिनचर्या नै अचेल जंगलमा बितिरहेको छ ।२०१८ तिर युवतीको एक ठूलै समूह नेचर गाइडको तालिम लिन सौराहामा थिए । त्यही तालिममा संलग्न अस्मिताले जंगल र जनावरको महत्त्व, जीव जनावरको स्वभाव, आक्रमण गर्ने कारण, बच्ने कला जस्ता विषयमा आधारभूत ज्ञान पाइन् ।‘जंगल र जीव, जनावर, वनस्पति र समग्र जंगलको पर्यावरण हेर्न बुझ्न देश/विदेशबाट चितवन आउने पर्यटकलाई निकुञ्ज र यस आसपासका मध्यवर्ती वनभित्र घुमाउने काम गर्ने सोचले तालिम लिएको हो । यो तालिमले हामी जागिर मात्रै हैन, पर्यावरणकै संरक्षणमा लाग्न सक्दा रहेछौं भन्ने लाग्यो,’ अस्मिताले भनिन् । अनि सुरु भयो, पर्यटकलाई जंगल घुमाउने, बाघ, गैंडा लगायतका वन्यजन्तु देखाउने र आर्जन पनि गर्ने काम ।साथी काजल र उनी एक वर्षअघि दुई नेपाली र दुई विदेशीलाई लिएर पैदलै जंगल पसेका थिए । चैतको महिना मजूर कराएको मनोरम वातावरण थियो, तर त्यही बेला ‘टट्टट्’ गरेको अलि फरक आवाज आयो । उनीहरूले आवाज ठम्याउन नभ्याउँदै भाले र पोथी गैंडा सामुन्ने देखिए । जोडी गैंडा आक्रामक हुन्छन् । जंगल छिर्नुअघि पर्यटकलाई भनिएको हुन्छ, यस्तो अवस्थामा के गर्ने भनेर । काजलले पर्यटकलाई मोडिन निर्देशन दिइन् । आफूलाईपछ्याउँदै छिटो आउन भनिन्, विदेशी अत्तालिएर झाडीमा हाम फाले । अवस्था जोखिमपूर्ण बनेपछि सम्हाल्ने दायित्व अस्मिता र काजलकै थियो । उनीहरूले गैंडालाई भगाउन जोडले कराउने, लौरो भुँइमा बजार्ने गर्न थाले । अन्ततः उनीहरूले गैंडाबाट पर्यटकलाई जोगाए । कुरो यत्तिमा सीमित रहेन । खाजा खान बसेका बेला फेरि बच्चासहित माउ गैंडा नजिकै देखिए ।बच्चासँगको गैंडा पनि निकै नै आक्रामक हुन्छ । काजल र अस्मिताले पर्यटकलाई सुरक्षित ठाउँमा सारे । फर्कंदै गर्दा आहाल बसेको गैंडा भेटियो । रमाइलो मान्ने कि डर ? काजल र अस्मिताले त्यस दिन अलि फरक अनुभूति गरे, ‘जंगल हिँड्दा जनावर भेटिनु रमाइलो नै हो, तर पहिलो घटनाले अलि त्रासमा रहेका पर्यटकलाई झन् तनाव थपियो कि !’जंगल र जंगली जनावरका बारेमा आधारभूत जानकारी भए पनि परिवेश सधैं एकनासको नहुने भएकाले आफ्नो पेसा चुनौतीपूर्ण ठान्छिन्, काजल । ‘ज्ञान र फिल्डको अवस्था हेरेर यथाशीघ्र निर्णय लिन सक्ने क्षमता हामीमा हुनुपर्ने रहेछ,’ काजलले भनिन्, ‘हामीले पर्यटकलाई जंगल र जनावरबारे बुझाउने मात्रै हैन, सुरक्षित पनि राख्नुपर्छ ।’ उनीहरूकै साथी सम्झना तिवारी आचार्यले पनि एक महिनाअघि यस्तै परिवेश भोगेकी थिइन् ।पर्यटकलाई स्वागत गर्दै सुस्मिता न्यौपाने र सम्झना तिवारी ।सौराहाबाट पश्चिम–उत्तर खोरसोर हुँदै बबतालसम्म उनीहरू जंगलमा पैदल यात्रा (वाक) गर्दै थिए । श्रीलंकाबाट आएका पुरुष र महिलाका दुई जोडी पर्यटकलाई बिहान ७ बजेतिर बूढी राप्तीमा डुंगा सफारी गराएपछि उनीहरू जंगल वाकमा थिए । अप्रत्याशित रूपमा बच्चासहितको गैंडासँग जम्काभेट भयो । गैंडाका माउ र बच्चा दुवै मान्छेतिरै दौडिन थाले । सम्झनाका साथमा अर्का गाइड पनि थिए, नवीन अधिकारी । सम्झनाले पर्यटकलाई ढलेको रूखको छेल पारेर राखिन् ।पर्यटक सुरक्षित ठाउँमा पुगेपछि नवीनसँगै मिलेर सम्झनाले लट्ठी ठटाउने र कराउने गरेर गैंडालाई पछाडि हटाए । जंगल जाँदा दुई जना निपुण गाइड किन चाहिँदो रहेछ भन्ने ज्ञान उनलाई त्यस दिन भयो । ‘अचानक यस्तो अवस्थाको सामना गर्दा डर लागेजस्तो त हुन्छ नै । तर हामीले जनावरलाई पछाडि पठाएर पर्यटकलाई पनि सुरक्षित राख्न सकेको देख्दा हामीमा राम्रो ज्ञान रहेछ भन्ने आत्मविश्वास पनि पलायो,’ सम्झनाले भनिन् । उनी त घरमा सानो छोरी छाडेरै सुत्केरी भएको तीन महिना पनि नकुरी यो काममा निस्केकी हुन् ।गाइड सुस्मिता न्यौपाने जिप सफारीमा पर्यटकसँग जाने गर्छिन् । तीन वर्षअघि उनीहरू चढेको जिप ‘हाफ डे सफारी’ मा गएर कसराबाट सौराहा फर्कंदै थियो, साँझ पर्न लागेको हुँदा जनावर देखे पनि जिप रोकिएको थिएन । ठीक त्यही बेला बाटो काट्न लागेको तर नजिकै जिप देखेपछि अडिएको बाघ भेटियो । बाघले बाटो छाडेन । बाघदेखि सुरक्षित दूरी बनाएर कुर्नुको विकल्प थिएन ।सम्हाल्ने जिम्मेवारी सुस्मिताले उठाइन् । पर्यटकलाई शान्त रहन इसारा गरिन् । बाघले धेरै जोर गरेन । केही बेरपछि ऊ आफ्नो बाटो लाग्यो, जिप बल्ल अगाडि बढ्यो । जंगलमा यसरी धेरै कुरा सम्हाल्दै अगाडि बढ्नुपर्ने नेचर गाइडको धर्म नै हो भन्छिन् उनी । तर काजल, अस्मिता, सम्झना र सुस्मिताजस्ता नेचर गाइड महिला चितवनमा निकै नै कम छन् । चितवन नेचर गाइड एसोसिएसनका अध्यक्ष अनिल गुरुङका अनुसार सौराहा आसपासमा सेवा दिन ४ सय ६४ जना तालिम प्राप्त नेचर गाइड छन् । तर महिलाहरू १०–१२ जना पनि छैनन् भन्छन्, अध्यक्ष गुरुङ । चितवनमा नेपालकै अग्रणी जंगल लज टाइगर टप्स खुलेसँगै सफारी पर्यटन अगाडि बढ्यो ।२०३० मा नेपालको पहिलो निकुञ्ज चितवन राष्ट्रिय निकुञ्ज स्थापना हुनुभन्दा ८ वर्षअघि नै मेघौलीको जंगल क्षेत्रमा टाइगर टप्स खुलिसकेको थियो । निकुञ्ज खुलेसँगै देश–विदेशबाट सफारीका लागि आउने पर्यटकको संख्या बढ्न थाल्यो । चितवन निकुञ्ज देशको पहिलो निकुञ्जका साथै वन्यजन्तु पर्यटनका लागि देशको पहिलो गन्तव्य हो । निकुञ्ज स्थापनासँगै पर्यटन खुला भएको थियो ।अहिले चितवन निकुञ्ज घुम्न वर्षमा तीन लाख हाराहारीमा पर्यटक आउँछन् । पर्यटनसँगै नेचर गाइडको आवश्यकता पनि बढ्यो । तर नेचर गाइडमा महिला सहभागी हुन लागेको निकै पछि हो । सौराहाकी डोमा पौडेल चितवन निकुञ्जकी पहिलो सक्रिय नेचर गाइड महिला हुन् । २००७ मा तालिम लिएपछि डोमा अहिलेसम्म यही पेसामा छन् । २०११ मा कुमरोजकी विमिता भण्डारीलगायत यस पेसामा जोडिए । २०१८ मा सौराहामा महिलाका लागि मात्रै नेचर गाइडको तालिम खुल्दा २० जनाले निवेदन दिए । तर १५ जना तालिममा सहभागी भए । त्यो समूहबाट अहिले कार्यरत काजल, सुस्मिता, सम्झना, अस्मिता महतोसँगै अस्मिता गोदर मात्रै छन् ।चितवन निकुञ्जको पश्चिम क्षेत्र घट्गाई जगतपुर मेघौलीमा अहिले थुप्रै स्तरीय पर्यटक होटलहरू खुलेका छन् । त्यसमध्येको बाराही जंगल लजमा कार्यरत छिन् नेचर गाइड एलिना चौधरी । बुबा नेचर गाइड तथा संरक्षणकर्मी नवलपरासी लौखानीका डीबी चौधरीको पदचिह्न पछ्याउँदै एलिनाले २०२२ देखि बाराही जंगल लजमा नेचर गाइडको काम सुरु गरेकी हुन् । १० जना नेचर गाइड रहेको बाराहीमा एलिनापछि सुदीक्षा कुमाल, प्रभा कुमाल र सकिना चौधरी गरी चार जना नेचर गाइड महिला छन् ।बाहारीसँगैको मेघौली सेराई ताज सफारीले पनि एक जना महिला स्वस्तिका महतोलाई नेचर गाइड राखेको छ । घट्गाई मेघौली नेचर गाइड एसोसिएसनमा ९२ जना नेचर गाइडहरू रहेको अध्यक्ष मनेश लिम्बूले बताए । जसमध्ये पाँच महिला छन् । ‘नेचर गाइडमा महिलाहरू आएका छन् । उनीहरूको सेवा, सत्कार र सुरक्षाको विषयलाई लिएर पर्यटकले गुनासो गरेको थाहा छैन, उनीहरू अब्बल छन्,’ अध्यक्ष लिम्बूले भने ।बाघ, गैंडा, जंगली हात्तीले गर्ने ‘उग्र व्यवहार’ का खबर सुनेकालाई यो काम खतरनाक लाग्छ । तर यी वन्यजन्तुको शिल, स्वभाव, आनीबानी बुझेर त्यहीअनुसारको व्यवहार गर्न सके आफ्नो धुनमै रहेका जनावर हेरेर आनन्द लिन सकिन्छ । गाइडले जंगल घुम्नेबारेमा तालिम लिन्छन् । डुल्दै जाँदा थप खारिन्छन् । अनि जोगिँदै र जोगाउँदै पर्यटकलाई जंगल घुमाउँछन् । आधारभूत तालिम लिएर काममा खटेपछि व्यवहारले नै धेरै कुरा सिकाउने डोमा पौडेलको अनुभव छ । हरेक वर्ष पुनर्ताजगी तालिम पनि लिन्छन् ।एलिना चौधरी‘राम्रो र उच्चस्तरको तालिम अझै पाए हामीमा पनि थप निखार आउँछ, सुरक्षाका कुरा त छन् नै, ज्ञान पनि बढ्छ र पर्यटकलाई बुझाउने कलामा पनि हामी निपुण बन्दै जाने थियौं भन्ने लाग्छ,’ एलिना चौधरी भन्छिन् । एलिनाले २०२४ को ‘नेचरिस्ट अफ दि इयर’ अवार्ड पनि पाएकी छन् । भारतको टफटाइगरले उच्चस्तरका रिसोर्टमा कार्यरत नेचर गाइडलाई यसरी अवार्ड दिँदै आएको छ । एलिनाको सफलता नेपालका नेचर गाइड महिलाको सफलतासँग जोडिएको ठान्छन्, घट्गाई मेघौली नेचर गाइड एसोसिएसनका अध्यक्ष मनेश लिम्बू ।चितवन राष्ट्रिय निकुञ्जका प्रमुख संरक्षण अधिकृत गणेश पन्त संरक्षणसँगै सुरु भएको पर्यटनले स्थानीयलाई लाभ दिएको र त्यसमा सबै तप्का र वर्गको सहभागी हुने क्रम बढेको बताउँछन् । ‘महिला पनि पर्यटनसँग जोडिएर आर्जनमा लागेका छन् । नेचर गाइड पेसा चुनौतीपूर्ण भए पनि महिलाहरू सहभागी छन्, यो सुखद पाटो हो,’ प्रमुख संरक्षण अधिकृत पन्तले भने ।काम भएका बखतमा महिनामा सरदर ४० हजार रुपैयाँ आम्दानी हुने डोमाले बताइन् । ‘महिला हुन्, विश्वास गर्नु हुन्न भन्ने भावना फैलाउनेहरू पनि छन् । तर हामीले सेवा दिएकाहरू सन्तुष्ट छन् । उनीहरू दोहोर्‍याएर हामीलाई नै खोज्छन् । अरू घुम्न आउनेलाई पनि सिफारिस गरेको उदाहरण प्रशस्त छन्,’ डोमाले भनिन् । पर्यटन व्यवसायमा महिला नै देख्न नसकिने समयलाई चिर्दै चुनौतीपूर्ण पेसामा पनि महिला सहभागी हुने क्रम बढ्न थालेको छ ।"
सफारीमा सेलिब्रेटी,"२०७२ चैत दोस्रो साता । बेलायती राजकुमार ह्यारी खौरिया नदीमा जलयात्रा गर्दै थिए । जलयात्रामा चराविज्ञ हेमसागर बराल, शान्तराज ज्ञवाली, नेचर गाइड राजन क्षेत्रीलगायत सहभागी थिए । चराविज्ञ बरालले महँगो मूल्य पर्ने सार्वेस्की कम्पनीका दुई वटा बाइनोकुलर लगेका थिए । राजपरिवारका सदस्यसँग बोल्दा भाषा, शिष्टाचार, पहिरनलगायत धेरै कुरामा ख्याल गर्नुपर्छ भन्नेप्रति सचेत थिए । तर, ह्यारी राजपरिवारका अन्य सदस्यभन्दा भिन्न थिए ।उनको हाउभाउ, जिज्ञासु किसिमको प्रश्न गर्ने शैली र सजिलै घुलमिल गर्न सक्ने खुबीले जलयात्रामा सहभागी सबैलाई सहज भयो ।बरालले ल्याएकै दूरबिनबाट ह्यारीले एउटा चरा देखे । त्यो सानो माटीकोरे (किङफिसर) चरा थियो । त्यसपछि ह्यारीले सोधे, ‘म यहाँ १५ दिन बसें भने कति वटा चरा देख्छु ?’ बरालले उत्तर फर्काए, ‘म गाइड भएँ भने हजुरलाई ४ सय जति देखाउन सक्छु ।’ नेपालको जैविक विविधता देखेर उनी प्रसन्न भए ।निकुञ्जको बीचमै बग्ने खौरिया नदीमा ह्यारीले करिब ४० मिनेट जलयात्रा गरे । जलयात्रा गैंडामचान पोस्टदेखि बघौरा फाँटसम्म थियो । बर्दियामा उनले बाघका पाइलादेखि क्यामरा ट्र्याप सम्बन्धमा पनि जानकारी लिए । उनलाई डल्ला होमस्टेमा आयोजित कार्यक्रममा सम्मान गर्दै थारू समुदायको परम्परागत नृत्य देखाइयो ।समुदाय र संरक्षणसँगका गतिविधि देखेर उनी यति मग्न भए कि १५ मिनेटका लागि छुट्याइएको उनको समय आधा घण्टाभन्दा बढी बित्यो । वन्यजन्तु अपराध नियन्त्रण तथा संरक्षणका लागि गरिएका कामबारे पनि जानकारी लिएर उनी पोखरा लागे ।राजकुमार ह्यारी नेपाल र बेलायतबीच कूटनीतिक सम्बन्ध स्थापना भएको २ सय वर्ष पूरा भएको अवसर पारेर नेपाल आएका थिए । त्यस वर्षको पहिलो महिना भूकम्पमा परी करिब ९ हजार जनाले ज्यान गुमाएका थिए । भूकम्पले प्रभावित नेपालको पर्यटनमा पनि केही योगदान गर्ने उद्देश्यसहित ह्यारी आएका थिए । ६ दिनको नेपाल बसाइमा उनी बर्दियामा वन्यजन्तु संरक्षण र जलयात्रासँगै अन्नपूर्ण संरक्षण क्षेत्रमा ट्रेकिङमा पनि सहभागी भए ।राजकुमारको उक्त भ्रमणबारे धेरै मिडियामा खबर छापियो । हरेक गतिविधिले स्थान पायो । पर्यटन क्षेत्रलाई बौराउन त्यसले भूमिका निर्वाह गर्‍यो ।...हलिउडका चर्चित अभिनेता लियोनार्दो डि क्याप्रियो २०६७ मा बर्दिया आएका थिए । विश्व वन्यजन्तु कोषको पहलकदमीमा आएका उनको भ्रमण अति नै गोप्य राखिएको थियो । गणतन्त्र घोषणा भएपछि कुनै चर्चित अभिनेता वन्यजन्तु संरक्षण गर्ने उद्देश्यसहित नेपालको निकुञ्जमा आएको उच्च भ्रमण थियो त्यो । त्यसबेला बाघ आक्रमणमा परेर आँखा गुमाएका मधुवनका भदै थारूलाई आफूले लगाएको चस्मा उपहारमा दिएको घटना, क्यामरा ट्र्यापको तस्बिर, ठाकुरबाबाको विद्यालयमा वृक्षरोपण गरेका तस्बिर र वैकल्पिक ऊर्जा नमुना गाउँको उद्घाटन गरेको तस्बिर र समाचार बाहिरिए । उनको नेपाल भ्रमणबारे धेरै चर्चा भयो ।बाघ संरक्षण दूतका रूपमा नेपाल आएका क्याप्रियोले त्यसबेला बर्दियामा बाघ हेर्न निकै कोसिस गरे तर सकेनन् । उनको भ्रमण टोलीमा सहभागी भएका अधिकांशले बाघ देखे, तर उनले देख्न पाएनन् । तीन दिनसम्म बाघ हेर्न भनेर उनी बिहान सबेरै उठेर सफारी गएका थिए ।टाइगर टप्सकी तत्कालीन प्रबन्धक गौरी मलाकारको भनाइ उद्धृत गर्दै २०७० सालमा सुबोध गौतमले लेखेको एक लेखअनुसार क्याप्रियोका बडिगार्डले पनि बाघ देखे । समुदायका संरक्षण कार्यक्रम हेरेर फर्कने क्रममा कर्णालीको भँगालोमा बाघ देखियो । टोलीमा सहभागी धेरैजसोले बाघ देखेछन्, क्याप्रियो खाना खाँदै थिए । हतारहतार जाँदा बाघ त्यहाँबाट हिँडिसकेको थियो । टोलीमा सहभागी एक सदस्यका अनुसार, ‘बाघ नदेख्दा पनि उहाँमा कुनै निराशा देखिएन, सामान्य रूपमा लिनुभयो ।’क्याप्रियो बाघ नहेरी काठमाडौं हुँदै भुटान गएका थिए । पछि उनले एक अन्तार्वार्तामा पनि आफूले बाघ नदेखेको बताएका थिए । नेपालबाट फर्केपछि उनको यात्राबारे धेरै मिडियामा समाचार आयो । त्यसपछि ‘बाघ हेर्न बर्दिया जाने’ भन्ने संस्कृति झनै मौलायो । बाघ संरक्षणकै लागि भनेर क्याप्रियोले नेपालमा करोडौं अनुदान दिए ।...पहिलो र दोस्रो संविधानसभाको चुनावको पर्यवेक्षण गर्न अमेरिकाका पूर्वराष्ट्रपति जिम्मी कार्टर नेपाल आएका थिए । प्रकृतिप्रेमी कार्टर नेपाल आउँदा सधैं जंगल जान्थे र पर्यटन प्रवर्द्धन पनि गरिदिन्थे । सन् १९८५ को भ्रमणमा टाइगर टप्स गए, सन् २००७ मा शिवपुरी, सन् २०१३ मा नागार्जुन र गोदावरी गए । उनको यस्तो भ्रमणले पर्यटन प्रवर्द्धनमा मद्दत गर्‍यो ।...नेपालको जंगल सफारी ‘बाघलाई राइफलले सुट गर्न चितवन जाऔं’ भन्ने विज्ञापनबाट सुरु भएको थियो । जिम एडवार्डले टाइगर टप्सको व्यवस्थापन थालेपछि संरक्षणमा आधारित भएर ‘क्यामराले सुट (कैद) गरौं’ भन्न थालियो । उनकै पहलमा जंगलमा क्यामरा ट्र्याप लगाइयो । जंगल सफारी प्रवर्द्धन हुन थाल्यो ।राणा शासकले सत्ता टिकाउन विदेशीलाई ट्रफी सिकारका लागि नेपाल ल्याउँथे । तत्कालीन राजा महेन्द्र शाहले पनि त्यसको सिको गर्न खोजे । पञ्चायती व्यवस्था लागू गरेपछि बेलायती राजपरिवारलाई लक्ष्य गरेर तराईको जंगलमा ‘ट्रफी हन्टिङ’ नै आयोजना गरे ।टाइगर टप्सले नेपालमा विश्वविख्यात सेलिब्रेटीलाई जंगल ल्याएर उच्च कोटीको पर्यटकीय सेवा प्रदान गर्थ्यो । सफारीका लागि धेरै किसिमका सेलिब्रेटी आउँथे तर अहिले कम हुन थालेको छ । उच्च कोटीका पर्यटक नेपाल आउँदा लाखौं खर्च गर्छन् । उनीहरूसँगै आउने मानिसको संख्या पनि दर्जनभन्दा बढी हुन्छन् । धेरै ठाउँमा जान्छन्, घुम्छन् र मनोरन्जन गरेर फर्कन्छन् । तर त्यो स्तरको अनुभव दिने किसिमको वातावरण निर्माण गर्न सकिएको छैन ।सन् २०१२ पछि जंगलभित्र टाइगर टप्सजस्ता उच्च कोटीको पर्यटकीय सेवा प्रदान गर्ने होटलहरूको नवीकरण रोकिएको छ । संरक्षण क्षेत्र आसपास विभिन्न किसिमका होटल तथा होमस्टे सञ्चालनमा छन् । लगानी पनि बढेको छ । तर जंगल र वन्यजन्तु हेरेर प्राकृतिक अनुभव लिने परिपाटी कम हुन थालेको यस क्षेत्रमा लागेकाहरू बताउँछन् । संरक्षणकर्मी हेमसागर बराल नै भन्छन्, ‘अहिले विभिन्न कम्पनीले करोडौं लगानी गरेर होटल बनाए तर त्यो जंगल गएर लिने अनुभव जस्तो नै भएन ।’संरक्षित क्षेत्र र मध्यवर्ती क्षेत्रमा जिप सफारी बढ्न थालेको छ । अझ बढी सामुदायिक वनहरूमा दिनमा ४० वटाभन्दा बढी जिप प्रवेश गर्ने र निस्कने गर्छन् । जिपबाट वन्यजन्तु हेरेर फर्कने पर्यटन बढ्दो छ । उनीहरू तस्बिर खिचेर सामाजिक सञ्जालमा राख्नमै रमाउँछन् । केही त्यस्ता पर्यटक हुन्छन्, जो छुट्टै फ्लेवर चाहन्छन्, टाइगर टप्सले प्रदान गर्ने जस्तो ।संरक्षित क्षेत्रका जंगल सफारीनेपालका जंगल सफारीका लागि अक्टोबरदेखि मार्चसम्म उपयुक्त मानिन्छ । अहिले सफारीका लागि बढीजसो पर्यटक चितवन, बर्दिया, शुक्लाफाँटा र कोशीमा जान्छन् । बाँके फस्टाउँदो क्रममा छ । हिमालका संरक्षण क्षेत्रहरू ट्रेकिङका लागि प्रख्यात नै छन् । विश्व सम्पदा सूचीमा रहेको चितवनमा घाँसे मैदान, घना जंगल र सिमसारको सम्मिश्रण छ । जीवहरूको विविधिता पनि धेरै छन् । गैंडा, हरिण, बाघ लगायतका जीव हेर्न यो क्षेत्र प्रख्यात छ ।बर्दिया भन्नेबित्तिकै बाघको चर्चा हुन्छ । अहिले कर्णाली र यसका सहायक नदीमा डल्फिन र महाशिर माछा हेर्नका लागि पनि पर्यटन प्रवर्द्धन गर्न सकिने आधारहरू छन् । तर बर्दियालाई बाघले नै तान्ने हो । काठमाडौंबाट नेपालगन्ज र त्यहाँबाट करिब दुई घण्टा सवारी चढेपछि पुगिने यस क्षेत्रमा कम पर्यटक जानुको कारण यातायात सञ्जाल र महँगो भाडादर नै हो ।अफ्रिकामा जस्तो घाँसे मैदानमा वन्यजन्तुको बथान यहाँ देख्न सकिन्छ । सानो क्षेत्रफलमा भएको घाँसे मैदानमा बाह्रसिंगेको ठूलो बथान देख्न पनि देखिन्छ । घना जंगल र सिमसार क्षेत्र यसको अर्को विशेषता हो । चितवन र शुक्ला दुवै घाँसे मैदानमा आश्रित चरा प्रजाति अवलोकनका लागि प्रख्यात छन् । अर्ना, डल्फिन, साइबेरियाबाट आउने घुमन्ते चराका लागि कोशी टप्पु चर्चित छ । सानो क्षेत्रफल भएकाले यहाँ जिप सफारीभन्दा पनि हिँडेरै जंगल सफारीलाई प्रवर्द्धन गर्न एक थरीको जोड छ । तर जंगली हात्तीको त्रासका कारण प्रवर्द्धन हुन सकिरहेको छैन ।संख्याको हिसाबले नेपालमा पर्यटक आउने क्रम बढे पनि सरकारले त्यसबाट अपेक्षित लाभ लिन सकिरहेको छैन । नेपालमा आउने पर्यटकमध्ये ६० प्रतिशतले संरक्षित क्षेत्रको भ्रमण गर्छन् । प्रायः पर्यटक यातायात सुविधा भएको ठाउँमा गएको देखिन्छ । सबैभन्दा बढी भ्रमण शिवपुरी, नागार्जुन र चितवन निकुञ्जमा हुने गर्छ । निकुञ्ज विभागको प्रतिवेदन हेर्ने हो भने आर्थिक वर्ष २०७९/८० मा २ लाख ९२ हजार ३ सय ९२ जनाले चितवन भ्रमण गरे । २३ हजार ५ सय ११ ले बर्दिया, ३ हजार ५ सय २८ ले शुक्लाफाँटा राष्ट्रिय निकुञ्ज र १२ हजार २९ ले कोशीटप्पु वन्यजन्तु आरक्ष भ्रमण गरे ।संरक्षित तथा मध्यवर्ती क्षेत्रमा सञ्चालित जिप सफारीका लागि व्यक्तिले ६ सयदेखि २ हजार रुपैयाँसम्म तिर्छन् । त्यसमा जिपको प्रवेश शुल्क पनि छुट्टै हुन्छ । पैसा खर्च गर्दा पनि वन्यजन्तु देखेनन् भने उनीहरू पुनः सफारीमा जान मान्दैनन् । छोटो गन्तव्यमा पर्यटक बास नबसी फर्कन्छन् ।कोशीमा पनि जंगल सफारी सुरु गरिएको थियो । तर सफल हुन सकेन । जंगल सफारीको व्यवसायीकरणले अझै प्राथमिकता पाउन सकेको छैन । समुदायमा आधारित होमस्टेहरू सञ्चालनमा रहे पनि तिनले विदेशीलाई आकर्षण गर्न सकिरहेका छैनन् । ह्यारी र डि क्याप्रियोजस्ता विश्वविख्यात सेलिब्रेटीलाई ल्याउने र उनीहरूको बसाइ लम्ब्याउने गरी सुविधा र सत्कार दिन सके मुलुककै अर्थतन्त्रमा ठूलो टेवा पुग्न सक्छ ।तस्बिरहरू : डब्लुडब्लुएफ नेपाल"
"टाइगर टप्स : नेपाल चिनायो, नेपालले चिनेन","काठमाडौँ — टाइगर टप्सको आँगनमा उसैगरी उभिएकै छन्– साल, भेल्लर, जामुन, करम र टाँटरीका रूख । जंगली हात्ती ध्रुवे रात–साँझ यिनै रूखको छेउ भएर हिँड्छ । ध्रुवेका दुई ‘केटाकेटी’– ४ वर्षीय कैलाशप्रसाद र ८ वर्षीया रूपकली, टाइगर टप्सका तिनै रूखका सियालमुनि हुर्किरहेका छन् । पुरानो अराजक छविलाई ध्रुवेले अहिले सुधारेको छ ।भूतबंगला प्रतीत हुने टाइगर टप्सअघि कहिलेकाहीँ बाघ देखिन्छ त कहिले कराएको सुनिन्छ । गैंडा, चित्तल, बँदेल, भालु देखिनु नियमितका दृश्य हुन् ।अचेल झ्याउँकिरी र जंगली जनावरका एकोहोरो आवाजबाहेक मान्छेको आवाज हत्तपत्त सुनिँदैन, टाइगर टप्समा । यो त्यही जंगल सफारी लज हो, जहाँ विशेष दिनहरूमा भव्य पार्टी हुन्थ्यो । र, वन्यजन्तुमाथि विमर्श चल्थ्यो ।अब त सुनसान छ— टाइगर टप्स ।झ्याउँकिरीको आवाज सुन्नु दैनिकी बनेको छ, यो भग्नावशेष लज कुरिबसेका हात्ती र माउतेहरूको । अब टाइगर टप्समा केही छैन, सिवाय बितेका दिनहरूको स्वर्ण कथा ! के फेरि फर्केला ती दिन ? लाग्छ– टाइगर टप्स केही पर्खिरहेको छ ।जंगल लजका पुराना संरचना त छन् तर ती पूर्ववत् छैनन् । नेपालको पर्यटन इतिहासको सांस्कृतिक सम्पदा भए पनि मक्किएरै उभिइरहेका ती संरचना लथालिंग छन्, भताभुंग छन् । हिजो सानले उभिएका विशिष्ट डिजाइनका घरहरू भत्केका छन् । हावा–पानी–घाम र धमिराले खाइरहेकै छ, यसका पुराना काठहरू, जो अब कुहिने चरणमा पुगेका छन् । टिनको छानो चुहिएको छ । गाह्रो जीर्ण छ । खर कुहिएर नष्ट भइसक्यो, मान्द्रो धमिराले खाइसक्यो । धमिरा धपाउन मालाथिन पाउडर छर्किनु दैनिकी बनेको छ– टाइगर टप्स कुरुवाको ।सन् १९९५ मा कर्मचारीसँग तत्कालीन अमेरिकी प्रथम महिला हिलारी क्लिन्टन। तस्बिर सौजन्य : टाइगर टप्सती अवशेषमाथि टेकेर टाइगर टप्सका प्रबन्ध निर्देशक ज्याक एडवर्ड ती दिनतिर स्मृति–रमण गरिरहेका छन् । सानो छँदा उनी अक्सर टाइगर टप्स जंगलकै लजमा बस्थे, घना जंगलभित्र घुम्थे– हात्ती सफारीमा । शान्त बगिरहेको राप्तीमा डुंगा सयर गर्थे, नेचर गाइड र हात्तीसारे उनका साथी थिए ।‘वनको मान्छेजस्तै थिएँ म । अहिले पनि लाग्छ– दौडेर पुगूँ र हेरूँ चितवनको त्यही जंगल र बसिरहूँ त्यहीँ,’ ज्याक जंगलको गुल्जार त्यही समय सम्झना गर्छन्, ‘धेरै माया लाग्छ त्यस जंगलको । भग्न टाइगर टप्सअघि पुग्दा थचक्क त्यहीँ बसी रुन मन लाग्छ । सपनामा पनि ती दिन आइरहन्छन् । त्यो सुन्दर ठाउँका सम्झनाहरू उस्तै छन् । टाइगर टप्स परिवारजस्तो थियो, जंगलभित्रै एउटा गाउँजस्तो थियो ।’आफ्नै अन्दाज र हाउभाउमा आफू बाँचेको तिलस्मी संसारको जादुगरी कथा वाचन गर्छ– दक्षिण एसियाकै पहिलो वन्यजन्तु लज टाइगर टप्सले । उबेलाको ब्ल्याक एन्ड ह्वाइट संसारमा नेपालको चिनारी भनेकै सगरमाथा थियो । त्यसपछि विदेशीका लागि नेपाल ‘गोर्खाहरूको देश’ बन्यो ।अनि, टाइगर टप्सका लागि पनि चिनिन थाल्यो– नेपाल । नेपालको पर्यटन उद्योगको ऐतिहासिक पहेलीमा बाँचिरहेको यसको कथा संसारभित्र पसिहेर्दा देखिन्छ– त्यो पुरानो समयका मुग्धकारी दिनहरू । विश्वमै प्रख्यात थोरै नेपाली ब्रान्डमध्ये एक टाइगर टप्स असलमा थियो– निकुञ्जको अँध्यारो जंगलबाट बाहिरी दुनियाँतिर चियाइरहेको समयको साक्षी, जोसँग थिए– केही रुमानी सपना र गुल्जार स्वर्णिम साँझहरू ।टाइगर टप्सको त्यो आनन्दमयी (पछि संकटग्रस्त) जीवन–पोट्रेटले भन्छ– संसारकै ख्यातिप्राप्त पर्यटन गन्तव्यको पहिचान बन्नु कति दुःखद थियो ! सुखहरूको साम्राज्यबाट एउटा ‘सान’ र ‘ब्रान्ड’ कसरी मामुली र सामान्य बन्छ ? त्यो कथा टाइगर टप्समाथि घुमिरहेको समय–चक्रले सुनाउँछ । जीवनमा केवल वैभव होइन, विपत्ति पनि आइरहन्छ भन्छ– टाइगर टप्सको जीवन वृत्तले । मृत टाइगर टप्सको जीवन लीला कारुणिक छ ।टाइगर टप्स स्थापनाको वर्ष सन् १९६४ मा खिचिएको तस्बिर । तस्बिर सौजन्य : टाइगर टप्सनिकुञ्जभित्रको पश्चिम चितवनमा शेष छ– टाइगर टप्सको भग्नावशेष । मानौं यो किनारामा उभिइरहेको एक सीमान्त मान्छे हो, जो असिना–पानी र घामको निरन्तर प्रहारले थिलथिलिएको छ ।पुरानो समय र घना जंगलको कथा भन्ने टाइगर टप्सको त्यस आँगनमा बितेका केही विशिष्ट सुखानुभूति सुरक्षित छन्, मानिसका स्मृतिमा । मान्छेको मस्तिष्कमा टाँस्सिएका केही स्मृति अमूल्य बनिदिन्छन्, जब त्यससँग जोडिएका कुनै महत्त्वपूर्ण पात्र वा वस्तु इतिहासमा छोपिन्छ । अब त्यो तिलस्मी संसार सम्झाउने टाइगर टप्सको ‘सानदार’ समय इतिहासमै छुटिसकेको छ । मान्छेका झैं अँध्यारा–उज्याला, थकान र दुःख छन्– टाइगर टप्सको जीवनमा पनि ।नेपालको पहिलो निकुञ्ज चितवन राष्ट्रिय निकुञ्जमा ४७ वर्ष बिताएका रामप्रित यादवलाई टाइगर टप्स बन्द भएपछि विरक्त लागेको छ । उनलाई जंगल नै आफ्नो ‘घर’ लाग्छ ।‘यो अनकन्टार जंगललाई गुल्जार बनाउने टाइगर टप्स बन्द हुनु अति दुःखलाग्दो घटना हो । वाइल्डलाइफ बिजिनेसको अवधारणा टाइगर टप्सले नै ल्याएको थियो । यसले संसारमा नेपाल चिनाएको थियो, संरक्षणमा निकै काम गरेको थियो र त्यहाँ धेरै नेपालीले काम पनि पाएका थिए,’ रामप्रित भन्छन्, ‘यो लज बन्द भएपछि प्रशस्त पैसा लिएर नेपाल आउने पर्यटक भड्किए । त्यहाँ पुग्दा त्यो सुनसान लाग्छ, दिक्क लाग्छ, दुःख लाग्छ ।’टाइगर टप्सका हात्ती । तस्बिर सौजन्य : टाइगर टप्सअमेरिकी प्रथम महिला हिलारी क्लिन्टनदेखि प्रसिद्ध अभिनेता लियोनार्डो डि क्याप्रियोसम्मले टाइगर टप्स परिक्रमा गरेका थिए । विश्वमा फैलेको यहाँको तरंगबाट विस्मित भएर ती ख्यातिप्राप्त मानिस यहीँ आइपुगेका थिए । इतिहास भन्छ– सन् १९८१ मा भारतकी प्रधानमन्त्री इन्दिरा गान्धीले टाइगर टप्स भ्रमण गरेपछि नै भारतले महसुस गरेको थियो– नेपालबाट जंगल रिसोर्ट व्यवस्थापन सिक्नुपर्छ । त्यसपछि हो, भारतमा जंगल सफारी व्यवसाय फस्टाएको ।टाइगर टप्सको कथा भन्नु एक बेलाको एकलास जंगल चितवनको मात्रै होइन, त्यस समयका धनाढ्य, ‘हाई प्रोफाइल’ र ‘एलिट’ हरूको जीवनशैली पनि सँगै भन्नु हो । टाइगर टप्सको भ्रमण–डायरीमा संसारका प्रख्यात सेलेब्रिटीको लस्कर छ– राजीव गान्धी, सोनिया गान्धी, बेनिजिर भुट्टो, जिम्मी कार्टर, तेन्जिङ नोर्गे, एडमन्ड हिलारी, प्रिन्स फिलिप, प्रिन्सेस एन, मिक जागर, रिंगो स्टार, रोबर्ट रेडफोर्ड, हेनरी किसिन्जर, मार्टिना हिङ्गिस, राजकुमार बर्नहार्ड, जोन जे केनेडी जुनियर, डेभिड एटेनवर्ग, अर्लान्डो ब्लुम, क्यामरुन डियाज, इभा मेन्डिस... ।अभिनेता राजेश हमालले सन् १९८६ नोभेम्बरमा टाइगर टप्समा नेचुरिस्टको ट्रेनिङ लिएका थिए । ‘म २ महिनाजति टाइगर टप्समा नेचुरिस्ट भएर बसेको थिएँ,’ राजेश भन्छन् ।‘पाइरेट्स अफ क्यारेबियन’ का अभिनेता अर्लान्डो ब्लुम जंगल सफारीमा (सन् २००८) ।‘वनको मान्छेजस्तै थिएँ म’ भन्ने ज्याक एडवर्डका पिता बेलायतका जिम एडवर्ड थिए– कुनै बेलाका टाइगर टप्सका सञ्चालक, जो स्वेडिस ब्रान्डको ‘साव कार’ चलाएर नेपाल आएका थिए, १९६३ मा । तर, त्यस जंगल लजको विचार बीजारोपण भएको थियो– क्यानडाका जोन कोपम्यानको मस्तिष्कमा ।उनी थिए– साहसिक काम गरिबस्ने मानिस, जो केन्याको हिल्टन होटलमा कुनै बेलाका म्यानेजर थिए । नेपाल आएपछि घना जंगल र जनावरहरूको राजधानी चितवनमा उनको मन अडियो । र, कोपम्यानले अमेरिकाको टेक्सासबाट आएका दुई सिकारी टोडी ली वाइने र हर्ब क्लेइनसँगको पार्टनरसिपमा त्यहाँ जंगल हन्टिङ लज खोले । लज खोल्न उनलाई राजा महेन्द्रले चितवनको जंगलका केही भाग ‘लिज’ मा दिएका थिए ।‘वन्यजन्तुको संरक्षण र टाइगर टप्सको सम्झना’ लेखमा सागरशमशेरले लेखेका छन्, ‘कोपम्यान मार्केटिङको बृहत् अभ्यास लिएर आएका थिए र जंगली जीवजन्तुका नयाँ–पुराना रोचक कथाबाट मान्छेलाई आकर्षित गर्ने कला थियो उनमा ।’खासमा कोपम्यानको कल्पनामा टाइगर टप्सको स्वरूप केन्या र तान्जानियामा पहिल्यै निर्माण भएका सफारी–पार्क र लजहरूकै जस्तो थियो । अफ्रिकन सफारी लज ट्री–टप्सको मोडलमा कोपम्यानले टाइटर टप्सका भवनहरू डिजाइन गरे– अग्ला खम्बा र गोलाकार आकारका छानासहितका झुपडीहरू । सायद बोरिसको ‘याक एन्ड यती’ बारबाट प्रेरित भएर कोपम्यानले मुख्य भोजन र विश्राम कक्षमा ठूलो गोलाकार चुलो स्थापना गरे, जहाँ चिम्नी भुइँतिर झुकेको थियो ।मेघौली विमानस्थल ।लजका भवन निर्माण गर्न बिहारबाट काठका कारिगर आएका थिए, पूरै भवनमा स्थानीय सामग्री प्रयोग गरिएको थियो । लज सुरु हुँदा जम्मा चार वटा पाहुना कोठा थिए (मार्क लिक्टी/जंगबहादुर कोपसिंह ः जोन कोपम्यान, हन्टिङ एन्ड द ओरिजिन्स अफ एडभेन्चर टुरिजम इन नेपाल) । टाइटर टप्सको श्यामश्वेत दिनका तस्बिरहरूमा बगिरहेको राप्ती, त्यसमाथि जंगल, काला पहाडी भूभाग र अन्नपूर्ण हिमालका चुचुरा छन् । सन् १९६७ मा टाइगर टप्समाथि ‘टाइम’ म्यागेजिनले लेखेको थियो, ‘नयाँ पर्यटक होटलमध्येको सबैभन्दा रोमाञ्चक ।’तर, सन् १९७१ को भारत–पाकिस्तान युद्धको असरले लज छाडेर कोपम्यान भारततिर भासिए । त्यसै साल त्यस लजमा जोडिए जिम एडवर्ड । जिमले आफ्ना मित्र, बाघको चालचलन र सिकारका विज्ञ चार्ल्स (चक) म्याकडुगलसँग मिलेर त्यो लज किने । र, नाम फेरे– टाइगर टप्स, जुन १०० बिघा जमिनमा फैलिएको थियो । तिनै जिम एडवर्डको २०६५ सालमा नेपालमै मृत्यु भयो ।‘छालबाटो’ पुस्तकमा लेखक रमेश भुसालले लेखेका छन्, ‘जिमले त्यस लजलाई सिकार खेल्न होइन, वन्यजन्तु देखाउन प्रयोग गर्ने निधो गरे ।’ त्यही किताबमा टाइगर टप्सबारे जिमका छोरा ज्याकले भनेका छन्– आजकाल मानिस जंगलमा सहर खोज्छन् तर हामी यहाँ जंगल नै देखाउँछौं र सहर बिर्सन अनुरोध गर्छौं । ‘चितवनको पर्यटकीय चिनारी’ किताबका लेखक डा. ढाकाराम सापकोटा भन्छन्, ‘चितवनमा पर्यटन विकासमा पुर्‍याएको सहयोगका दृष्टिले हेर्दा होटल टाइगर टप्सलाई कोसेढुंगा नै मान्नुपर्छ । जंगली जनावर देखाएर पर्यटक तान्ने कुरा कुनै बेला एकादेशको कथा थियो, त्यही कालखण्डमा जंगल पर्यटनको भिजन सुखद थियो ।’सन् १९८८ मा टाइगर टप्स पुगेका बेला तत्कालीन राजा वीरेन्द्र र रानी ऐश्वर्यसँग जिम एड्वार्डसँग ।नेपालमा ‘ट्रेकिङ’ शब्द नै टाइगर टप्सअन्तर्गतको माउन्टेन ट्राभलले आविष्कार गर्‍यो, कर्णेल जिमी रोबर्ट्स थिए, यस शब्दको जननी । नेपाली पर्यटनमा टाइगर टप्सको अति–विशिष्ट महत्तालाई सबैले स्वीकार गरेका छन् । भनिन्छ, यसकै आँगन हो– एसियाको जंगल सफारी सभ्यताको उद्गम । नदी र जंगल पर्यटनदेखि संरक्षणसम्मका अनेक ज्ञान, थेसिस र अभ्यास रिउ र राप्ती किनारकै टाइगर टप्समा भए । यो लज संसारमै नेपाल चिनाउने ‘चकचकी’ को प्रतीक पनि रह्यो ।६१ वर्ष बितेछ, टाइगर टप्सले पर्यटनको मृदुल चेतना बाँडिरहेको र आत्मकथा वाचन गरिरहेको । टाइगर टप्स पर्यटन इतिहासको सर्वोत्कृष्ट साक्षी हो, जसले आफू उभिएको जंगल र त्यसका पात्रहरूको कथा भन्छ । कुनै बेलाका ती पात्र थिए– राणा र शाह राजाहरू । असलमा जनावरहरूको राजधानी थियो– चितवन, जसलाई राणाहरूले सिकारको मुकाम बनाएका थिए ।जंगबहादुर राणा चितवनमा महिनौं वन–विचरण गर्थे, सिकार गरेरै । त्यसपछिका शासकले पनि चितवनका घना जंगललाई ‘हन्टिङ डेस्टिनेसन’ बनाइरहे । ठीक त्यही समय स्थानीय चेपाङ काँधमा धनुवाण भिरेर महाभारत लेकतिर चरा सिकार गरिहिँड्थे र दनुवार–माझीहरू नारायणी वा राप्तीको भेलमा हेलिन्थे माछा मार्न । एक बेलाको औलोग्रस्त चितवनमा गैंडा चर्ने समथर मैदान छ, महाभारत पर्वतका अग्ला टाकुरा पनि छन् । राजाहरूको दरबार पनि छ ।अनि, छन्– थारू–चेपाङका पुराना समय सम्झाउने छाप्राहरू पनि । मकवानपुरको कुलेखानीबाट बग्दै–बग्दै राप्ती चितवन पुग्छ, जसले चितवन उपत्यकाको पूर्वी भेग सिञ्चित गरेको छ । राप्ती नदी किनारका बस्तीहरूको प्राचीन कथा वाचन गरिरहन्छ– चितवन । पश्चिम चितवनको रिउ नदी किनारमा अवस्थित टाइगर टप्स लजले चाहिँ चितवनको गौरवको कथा सुनाउँछ ।ज्याक (दायाँ) र टिम एडवार्ड हात्ती सफारीमा ।टाइगर टप्स सन् १९६४ मा स्थापना भयो, जति बेला चितवन राष्ट्रिय निकुञ्जको स्थापना भएकै थिएन र राष्ट्रिय निकुञ्ज ऐन बनेकै थिएन । र, त्यो टाइगर टप्स नै थियो, जसले सन् १९७२/७३ मा चितवन राष्ट्रिय निकुञ्ज स्थापना गर्न सरकारलाई सघाएको थियो, संरक्षणकेन्द्रित पर्यटन नीतिहरू बनाएर । राष्ट्रिय निकुञ्ज तथा वन्यजन्तु संरक्षण ऐन (२०२९) र चितवन राष्ट्रिय निकुञ्ज नियमावली (२०३०) अनुसार सरकारी अनुमति लिएर निकुञ्जभित्रै सञ्चालन गरिएको थियो, यो लज ।नेपालको पुरानो वैदेशिक लगानी भएको टाइगर टप्सको मुनाफाबाटै ‘टाइगर टप्स कर्णाली लज’ (बर्दिया), ‘टाइगर टप्स थारू लज’ (नवलपरासी) र ‘टाइगर माउन्टेन लज’ (पोखरा) पनि खोलिएका थिए । यसका सहसंस्थाहरू ‘माउन्टेन ट्राभल नेपाल’ (एसियाकै पहिलो पदयात्रा कम्पनी) र ‘हिमालयन रिभर एक्स्प्लोरेसन’ (नेपालकै पहिलो जलयात्रा/र्‍याफ्टिङ कम्पनी) ले पनि बेग्लै ब्रान्ड बनाएका छन् । चितवन मेघौलीमा प्रत्येक वर्ष विश्व हात्ती–पोलो प्रतियोगिता आयोजना गर्थ्यो टाइगर टप्सले, जुन करोडौं डलर पर्यटन आम्दानीको स्रोत थियो । वार्षिक ८ हजार महँगा पर्यटकको यो प्रिय ‘लोकेसन’ मा २० कोठा र ६० बेड थिए ।यथार्थमा टाइगर टप्स दिगो पर्यटन अवधारणाको प्रवर्तक थियो भन्छन् वातावरणविद् र ‘नेपाल नदी संरक्षण संस्था’ का अध्यक्ष मेघ आले । उनी हिमालयन रिभर एक्स्प्लोरेसनमार्फत टाइगर टप्ससँग जोडिएका थिए, सन् १९८५ मा– ट्रेनी रिभर गाइड भएर । त्यहीँ सिके रिभर गाइडिङ । उनको विचारमा वाइल्ड–लाइफ टुरिज्मलाई संसारैभर टाइगर टप्सले ब्रान्डिङ गर्‍यो । ‘नेपालमा जंगल सफारी नै टाइगर टप्सले आविष्कार गर्‍यो । त्यति ठूलो संस्थालाई सरकारले ध्वस्त पार्‍यो,’ मेघ भन्छन्, ‘टाइगर टप्सले सिकाएको पर्यटनबाटै नेपाल माथि उठ्यो तर माकुराले माउ खाएजस्तो नेपालले टाइगर टप्स नै खाइदियो ।’मेघको स्मृतिमा ती दिनमा टाइगर टप्समा पाहुना भएर जान पर्यटकले ३ वर्षअघि नै बुकिङ भइसक्नुपर्थ्यो र प्रतिव्यक्ति एक रातको ३ सय ५० देखि ४ सय डलरसम्म तिर्नुपर्थ्यो । र, वार्षिक १ करोड रुपैयाँभन्दा बढी रोयल्टी बुझाउँथ्यो टाइगर टप्सले । जंगल लज सञ्चालनमा ३ सयभन्दा बढीलाई रोजगारी दिएको थियो, पूरै समूहभित्र १ हजारभन्दा बढी कर्मचारी थिए ।सन् १९७१ देखि संरक्षणमैत्री पर्यटन अवधारणालाई नेतृत्व गरेको हो– टाइगर टप्सले । ‘वातावरणकेन्द्रित इको–टुरिज्मदेखि उत्तरदायी संरक्षण पर्यटनसम्म यसको योगदान रह्यो,’ मेघ भन्छन् ।२०६९ सालमा चितवन राष्ट्रिय निकुञ्जभित्रको टाइगर टप्स बन्द गरियो– ‘जंगली जनावरको सुरक्षामा ठूलो असर परेको’ निष्कर्ष निकाल्दै । राष्ट्रिय निकुञ्जभित्र होटल/लज सञ्चालन रोक्न सर्वोच्च अदालतमा मुद्दा दायर भएको थियो । त्यसबेला सर्वोच्चको आदेशमा निकुञ्जभित्रका ७ वटा लज बन्द भएका थिए ।लेखक/पत्रकार वसन्त थापाको स्मृतिमा टाइगर टप्स रहस्यमय र तिलस्मी थलो थियो, जुन उसबेलाको भव्य संसार थियो । वाइल्ड–लाइफ पारखीमाझ पहिल्यै यसको प्रख्याति बढेकै थियो । सन् १९७७ फेब्रुअरीमा उनी पहिलो पटक टाइगर टप्स पुगेका थिए, जुन बेला उनी पर्यटनमा प्रवेश गरिसकेका थिए, टुरिस्ट गाइड ट्रेनिङ लिएर । उनले निःशुल्क प्रवेश पाए– टाइगर टप्समा । लजको चुलिएको ख्यातिबाट उनी त्यहाँ पुग्न उत्साहित थिए । जंगलमा पाँचतारे स्तरको लज खुलेको थियो, मान्छेहरूमा कौतूहल र जिज्ञासा भव्य थियो ।काठमाडौंबाट चितवन सोझै सडक सञ्जालमा जोडिएको थिएन । मुग्लिन–नारायणघाट सडक खण्ड बनेको थिएन, टिस्टुङ–पालुङ–हेटौंडा (सात घुम्तीको बाटो) हुँदै पुग्नुपर्थ्यो चितवन वा अर्को थियो हवाईमार्ग– काठमाडौंदेखि भरतपुरसम्म । ती दिन भरतपुर र गोरखामा पनि हवाई सेवा चल्थ्यो ।सन् १९६१ मा बेलायतकी महारानी एलिजाबेथ र राजकुमार फिलिप नेपाल आउँदा चितवन सिकारमा लैजान मेघौलीमा विमानस्थल निर्माण गरिएको थियो । केही विशिष्ट पर्यटक कहिलेकाहीँ तत्कालीन शाही नेपाल वायुसेवाको चार्टर्ड विमानबाट पनि मेघौली पुगिरहन्थे । त्यो थियो– कच्ची चौरको एयरपोर्ट । एयरपोर्टको दक्षिण सालघारीले घेरिएको थियो । एयरपोर्टबाट टुरिस्टलाई हात्तीमा चढाएर टाइगर टप्ससम्म पुर्‍याइन्थ्यो । जिप सेवा पनि सञ्चालनमा थियो । राप्ती नदी तर्नुपर्थ्यो, हात्तीले नै तार्थ्यो, रिउ खोला पनि तर्नुपर्थ्यो ।रिउ खोला किनारमै थियो– टाइगर टप्स । हात्तीले ढाडबाट पर्यटकलाई मचानमा ओराल्थ्यो र मचानबाट भर्‍याङ हुँदै ओर्लिनुपर्थ्यो । टाइगर टप्सको आँगनमा थिए– दुई वटा ठूला लज, एक–एक तलाको । लज–भवनमा काठ र स्थानीय वस्तु प्रशस्तै प्रयोग गरिएको थियो । वसन्त थापाको सम्झनामा ट्वाइलेटमा कम्मोड, तातोपानी, सोलार प्यानल र सावरको सुविधा थियो ।त्यो जंगल बसाइ एडभेन्चर थियो– सुविधाजनक बिछ्यौना, सफासुग्घर पनि । सालको रूख नकाटीकन त्यसलाई लजको एक ‘पार्ट’ बनाइएको थियो– ट्री–टप कोठा, रूख नै भवनको प्रमुख हिस्सा । आँगनबीच ठूलो गोलघर थियो, फुसको छानाले बनाइएको । त्यहीँ थियो– डाइनिङ रुम, रेस्टुरेन्ट र बार, जहाँ राति सानदार जमघट हुन्थ्यो । त्यहीँ थियो– हात्तीसार र झुप्रा कटेज, जहाँ माउते (फनित) बस्थे । जंगल सफारी कि बिहान कि बेलुकी मात्रै चल्थ्यो र बर्खामा बन्द हुन्थ्यो । तीन थरीको जंगल सफारी चल्थ्यो– हात्तीमा, जिपमा र पैदलै ।अरू दुई ठाउँमा पनि बस्ने व्यवस्था थियो– टाइगर टप्स लजमा । एक थियो– ‘टेन्टेड क्याम्प’ । टाइगर टप्सको पूर्वपट्टि जंगलबीच थियो– दुई वटा पलङ र एट्याच बाथरुमसहितको सफारी टेन्ट ।नारायणी नदी किनारमा थियो– सफारी क्याम्प, नारायणीका दुई भँगालो फाटेको ठाउँमा । टाइगर टप्सबाट हिँडेर र राप्ती पुल तरेर त्यो क्याम्प पुगिन्थ्यो । त्यही क्याम्पमा एकै पटक २ वटा बाघ देखेको सम्झना छ वसन्तसँग । त्यहाँ बाघ निम्त्याउन भैंसीको पाडो बाँधेर राखिन्थ्यो मचानमा फोकस लाइटसहित । बिस्तारै बाघ पसेको र पाडोलाई लुछेर खान थालेको दृश्य हेर्न पर्यटकको भीड लाग्थ्यो । पर्यटकहरू अग्लो ठाउँबाट त्यो दृश्य हेर्थे । पाडो बाँध्ने त्यो परिपाटी पछि हट्यो । बाघको आहाराका लागि पाडो राखिएजस्तै चितुवाका लागि बाख्रा राखिन्थ्यो । बाघ कहिले एक सातासम्म पनि आउँदैनथ्यो, कहिले नियमित आउँथ्यो ।चितवनको मेघौली एयरपोर्ट ।हिलारी क्लिन्टन आएर टाइगर टप्समा सुतेको पलङ कसैले वसन्तलाई देखाएको थियो । वसन्तको बुझाइमा संसारमै टाइगर टप्सको भव्यतम् छवि निर्माण हुनुमा नेपालको सांग्रिला–छवि हो । ‘त्यो बेला टाइगर टप्स सञ्चालन गर्नु उच्च चुनौतीको विषय थियो । त्यसको अनौठो र अद्भुत आकर्षण थियो । नेपाल जादुमय आकर्षणको थलो थियो,’ वसन्त भन्छन्, ‘त्यो बेला थोरै पर्यटक मात्रै नेपाल आउँथे, जो धनी थिए र टाइगर टप्स पुग्थे, रमाउँथे ।’यसरी संसारका पैसावाल पर्यटकलाई स्तरीय सफारी सेवा दिने कामको सुरुवात टाइगर टप्सले गर्‍यो । ती पर्यटकलाई उसले बाघ देखायो र बाघ संरक्षणको यात्रामा निरन्तर सहयोगी र सहभागी रह्यो । त्यसअघि नेपालमा बाघ हत्याको शृंखला निरन्तर थियो । सन् १९७२ मा राजा महेन्द्रको मृत्युपछि मात्रै नेपालमा बाघ सिकारमा आधिकारिक प्रतिबन्ध लाग्यो । १९६० को दशकको सुरुवातमा चितवनमा ठूला सिकारहरू भए । फेब्रुअरी १९६१ मा बेलायतकी महारानी एलिजाबेथ र राजकुमार फिलिपको राजकीय भ्रमण क्रममा महेन्द्रले तिनको सम्मान खातिर तराईमा सिकार पार्टीहरू आयोजना गरे ।मार्क लिक्टीले लेखेका छन्, ‘त्यसबेला फिलिप दुविधामा थिए । खेल सिकारको स्पष्ट विरोध गर्ने र वन्यजन्तु संरक्षण संस्थाहरूको प्रमुख सदस्यका रूपमा फिलिप न महेन्द्रको निमन्त्रणा अस्वीकार गर्न सक्थे, न त लोपोन्मुख जनावरलाई मारेकै देख्न सक्थे ।’सन् १९९५ मा टाइगर टप्स घुम्न आएकी अमेरिकी प्रथम महिला हिलारी क्लिन्टनसँग जिम एड्वार्ड ।टाइगर टप्सको आँगनमा निरन्तर बाघ झुल्किइरहने पुरानो समयको रोमाञ्चक कथा लेखेका छन्, हेमन्त मिश्रले ‘श्री ५ को सेवामा’ र ‘बाघको अस्तु’ किताबमा, ‘एउटा औंला बांगो भएको बांगे भाले बाघले दुई वर्षसम्म टाइगर टप्सको पश्चिमपट्टिको ढाक्रे नाला वरिपरिको क्षेत्रमा प्रभुत्व जमाएको थियो, ऊ त्यहाँ दुइटा बघिनीसित बस्थ्यो । सन् १९८४ को अन्त्यतिर बांगेको शासित क्षेत्रलाई अर्को नयाँ बाघले अतिक्रमण गर्‍यो ।’रामसिंह गुरुङ (६३) टाइगर टप्सका प्रशासन प्रमुख हुन्, जो अहिलेको भग्नावशेष कुरिबस्छन्, चार दशकदेखि टाइगर टप्समा काम गरिरहेका छन् । सन् १९९५ को अप्रिल १ मा हिलारी क्लिन्टन टाइगर टप्स भ्रमणमा आउँदा रामसिंह यहीँ थिए । उनैले मेघौली एयरपोर्टबाट ड्राइभमा र राप्तीमा डुंगा चढाएर हिलारीलाई रिउ खोला किनारको टाइगर टप्स पुर्‍याएका थिए ।३० जनाको समूहमा आएकी उनी २ रात, ३ दिन त्यस लजमा बसिन्, हात्ती सफारी गरिन्, लजका सञ्चालक जिम एडवर्डसँगै जंगल ड्राइभ गरिन्, टेनी क्याम्प गइन् र नारायणीमा बोटिङ गरिन् । हिलारीसँग खिचेका फोटाहरू अहिले पनि हेर्छन् र ती दिनतिर फर्किन्छन् रामसिंह । ‘हिलारी सरल र सबैसँग मिल्ने स्वभावकी थिइन्,’ रामसिंह भन्छन्, ‘शान्त जंगलमा आनन्द लिइन् उनले ।’ राजा वीरेन्द्र, ज्ञानेन्द्र, दीपेन्द्रलाई पनि रामसिंहले देखे टाइगर टप्समा ।‘हरेक रात पार्टी हुन्थ्यो, अब त यो सुनसान छ । झ्याउँकिरी र जंगलको आवाज सुनेरै दिन काट्नुपर्छ, ती दिन सम्झेर र अहिलेको अवस्था देखेर विरक्त लाग्छ,’ रामसिंह भन्छन्, ‘ती दिन फर्किए हुन्थ्यो भन्ने लाग्छ । त्यो रौनक अब त केही पनि बाँकी छैन ।’लज बन्द भएपछि अर्थात् ०६९ देखि यहाँ १३ जना कुरुवा छन् । हात्तीलाई घाँस–पानी गर्दै तिनको दिन बित्छ । टाइगर टप्सकै ४ वटा हात्ती रेखदेख गर्ने ८ जना छन्– जगत मगर, गुनबहादुर कुमार, रामबहादुर बोटे, शक्ति कुमालहरू । सफारी बिलकुल बन्द छ ।सन् १९८६ मा टाइगर टप्समाबेलायतीराजकुमार फिलिपसँग जिम एड्वार्ड ।टाइगर टप्सका पूर्वमेनेजर डीबी चौधरीले सन् १९९८ देखि २००६ सम्म क्याम्प इन्चार्ज भएर काम गरे । उनको विचारमा टाइगर टप्सले वातावरण संरक्षणमा ठूलो योगदान पुर्‍यायो । ‘जनावरलाई डिस्टर्ब नगरी तिनलाई हेर्न, तीसँग दूरी बनाउन पर्यटकले यहाँबाट सिके,’ उनी भन्छन्, ‘घुम्न कहाँ जाने भन्ने प्रश्नमा पर्यटकले नेपाल भन्दैनथे, टाइगर टप्स भन्थे ।’सन् १९९० सम्म टाइगर टप्सको निर्देशक तथा लगानीकर्ता पनि थिए– लेखक सागरशमशेर । त्यो समय उनका लागि एक अद्वितीय अनुभव थियो । ‘टाइगर टप्स र चितवन निकुञ्जको धुन मेरा लागि बेग्लै र सुन्दर थियो । त्यो लजमा बसेर सन–सेट हेर्दा स्वर्गमा छु भन्ने अनुभूति हुन्थ्यो,’ सागर भन्छन्, ‘टाइटर टप्स भग्नावशेष भएपछि पनि हेर्न गएँ, रुन मन लाग्यो । नेपालको त्यस्तो सम्पत्तिलाई हामी आफैंले बिगार्‍यौं । टाइगर टप्सले पर्यटन मात्रै होइन, वातावरण संरक्षणमा पनि उल्लेखनीय योगदान गरेको थियो । आज चितवन निकुञ्जभित्र टाइगर टप्ससरह जिम्मेवार केही लजहरू जीवित रहेको भए त्यो ठाउँ तस्करहरूका लागि स्वर्ग बन्ने थिएन ।’जिम एड्वार्ड र उनकाव्यापारिक साझेदार बाघविज्ञ चक म्याकडुगल ।जंगलको झ्याङमा राति एकनास कराइरहेका झ्याउँकिरीका आवाज रामसिंहलाई टाइगर टप्सकै दुःखका गीतझैं लाग्छ । र, ती रात–साँझ केवल मौन लाग्छन् ।अनेकौं रमाइला सम्झना र कथाहरू बोकेर बाँचिरहेको भग्नावशेष टाइगर टप्सले नेपाललाई संसारमा चिनायो तर नेपालले उसलाई चिनेन । टाइगर टप्स आउँदो पुस्तालाई पर्यटन–संस्कृति सिकाउने स्कुल हो, जसको भग्न स्वरूपलाई आँधीबेहरीमय वर्षाले दिन–रातै प्रहार गरिरहेकै छ, जसरी यसलाई व्यवस्थाले प्रहार गर्‍यो । टाइगर टप्स आज संघर्ष, सुख र दुःख बोकेर उँघिरहेको खण्डहर भएको छ, जसले कुनै समयको सुन्दर सुदूर अतीतलाई सम्झाइरहेको छ ।टाइगर टप्स भ्रमण क्रममा हात्ती सफारीमा अमेरिकी संगीतकार मिक जागर ।०००‘धनी ग्राहकले नेपाल भ्रमण गर्न छाडे’ज्याक एड्वर्ड, प्रबन्ध निर्देशक, टाइगर टप्स लजटाइगर टप्सले चितवन निकुञ्जभित्र कसरी स्थान पायो ?टाइगर टप्स जंगल लज सन् १९६४ मा स्थापना भएको थियो, जसमा दुई अमेरिकी सिकारीले पर्यटन उद्योगमा नेपालको पहिलो विदेशी लगानी कम्पनीहरूमध्ये एकका रूपमा स्थापना गरेका थिए । राष्ट्रिय निकुञ्ज बन्नुभन्दा धेरै अघि यो होटल चितवनको जंगलमा निर्माण गरिएको थियो ।मेरा बुबा जिम एडवर्ड, जो पहिलो पटक सन् १९६२ मा नेपाल आएका थिए । उनले १९७१ मा अमेरिकीबाट कम्पनी खरिद गरेका थिए । कम्पनीमा खराब व्यवस्थापन थियो, जसले गर्दा घाटामा देखिन्थ्यो । मेरा बुबाले जनावरहरूको सिकार गर्नु उचित देखेनन् तत्पश्चात् वन्यजन्तु अवलोकनमा मात्रै ध्यान केन्द्रित गर्ने निर्णय गरे । टाइगर टप्सले १९७३ मा चितवन राष्ट्रिय निकुञ्जको स्थापनाकालमा ठूलो संलग्नता देखाएको थियो र सरकारलाई संरक्षणमा केन्द्रित रहने पर्यटन अभ्यासका नीति बनाउन पनि मद्दत गर्‍यो ।सरकारले महसुस गर्‍यो कि पर्यटन प्रवर्द्धन हुनुमा राष्ट्रिय निकुञ्जको सही व्यवस्थापन हो, आम्दानी र प्रवर्द्धनको महत्त्वपूर्ण हिस्सा हो । थुप्रै अफ्रिकी देशले धनी पर्यटक आकर्षित गर्न ‘लिज मोडेल’ अपनाएका थिए जबकि जनावरलाई बाधा नपुगोस् भनेर पार्कमा प्रवेश गर्ने मानिसको संख्या सीमित गरिएको थियो । ‘लिज मोडेल’ निकुञ्जका जंगलभित्र थोरै संख्यामा होटल निर्माण गर्न र निजी सफारी सञ्चालन गर्न सकिने भन्ने हो । यो मोडेल अफ्रिकामा धेरै सफल भएको पाइन्छ ।मेरो बुबाले नेपालका लागि यो नीति अपनाउन सरकारलाई मनाए । सरकारले मेरो बुबाको कुरा सुन्यो र विश्वस्त भयो । अन्तत : टाइगर टप्सलाई राष्ट्रिय निकुञ्जभित्र सञ्चालन जारी राख्न अनुमति दियो, जस अर्थमा नेपाल एसियामै यो अवधारणा अपनाउने पहिलो देश बन्यो । भारत, थाइल्यान्ड र अन्य लोकप्रिय पर्यटनको गन्तव्य मानिएका देशभन्दा अगाडि बढ्यो नेपाल । ४० वर्षसम्म नेपालमा यो सफल मोडेल बन्न पुग्यो । सन् २०१२ मा टाइगर टप्स बन्द भयो ।वन्यजन्तु संरक्षणमा टाइगर टप्सको भूमिका के छ ?कसैले तर्क गर्न सक्छन्, टाइगर टप्सले वन्यजन्तु संरक्षणमा केन्द्रित दिगो पर्यटनको अवधारणा स्थापित गर्ने एक अग्रणी भूमिका निर्वाह गर्‍यो । सन् १९७१ तिर नेपालमा कसैले पनि पर्यटन उद्योग र वातावरण संरक्षणबारे सोचिरहेका थिएनन् । मेरो बुबा र उनका व्यापारिक साझेदार चक म्याकडुगलले पाहुनाहरूलाई सफारीमा लैजाँदा जंगलको संरक्षणमा ध्यान केन्द्रित गर्ने निर्णय गरे । उनीहरूले कोठाको संख्या सीमित गरे, जसमा फोहोर व्यवस्थापनमा ध्यान केन्द्रित थियो ।चितवनका जनावर जोगाउन धेरै अनुसन्धान र संरक्षण परियोजना सुरु गरे । टाइगर टप्सले १९७४ मा पहिलो दीर्घकालीन बाघ अनुगमन परियोजना सुरु गरेको थियो, जुन आफैंमा गर्वको विषय हो । त्यो पहल आज पनि चलिरहेकै छ । टाइगर टप्सले पहिलो घडियाल प्रजनन परियोजना स्थापना गर्न र गैंडा संरक्षणका लागि घाँसे मैदान व्यवस्थापन गर्ने प्रयास गर्‍यो । चोरी–सिकारीविरोधी पुरस्कार योजना र सिकार रोक्न गुप्तचर योजना सुरु गर्न थालियो । टाइगर टप्सले राष्ट्रिय निकुञ्ज विभागसँगै स्मिथसोनियन इन्स्टिच्युट, डब्लूडब्लूई, जेढएसललगायत अन्य अग्रणी संरक्षण संस्थासँग हातेमालो गरेर काम गर्‍यो ।त्यसै समयदेखि टाइगर टप्सले वातावरणीय व्यवस्थापन, सफारी सञ्चालन, फोहोर व्यवस्थापन, आदिसम्बन्धी नीतिहरू लेखेको छ । अन्तर्राष्ट्रिय सरकारलाई पर्यटनको संरक्षणका लागि उत्कृष्ट अभ्यास थालनी गर्न सल्लाह दिएको छ । टाइगर टप्सले ३ सय न्दा बढी मानिसलाई रोजगारी प्रदान गरेर समुदायलाई मद्दत गरेको थियो । यसअन्तर्गतका कम्पनीहरूमा १ हजारभन्दा बढी मानिस रोजगार थिए ।प्रायः कर्मचारी मेघौली, माडी र अमलटारी नजिकैका गरिब गाउँबाट आएका थिए । हामीले गाउँहरूमा इनार, कुवा निर्माण जस्ता पूर्वाधारमा पनि लगानी गरेका थियौं । अमलटारीमा एउटा परोपकारी विद्यालय सुरु गर्‍यौं, जुन आज पनि चलिरहेकै छ । टाइगर टप्सले चितवनमा सुरु गरेको पर्यटन उद्योगकै कारण आज यी गाउँहरू समृद्ध छन् ।टाइगर टप्सलाई निकुञ्जबाहिर निकाल्ने सरकारको निर्णयलाई कसरी लिनुहुन्छ ?२०१२ मा सरकारले नेपालमा ‘लिज मोडेल’ बन्द गर्ने निर्णय गर्‍यो । बन्द भएपछि टिकट काट्ने मोडेल अपनाएको छ, जसमा आगन्तुकको संख्यामा कुनै प्रतिबन्ध छैन । प्रत्येक पर्यटकले धेरै/थोरै रकम तिर्ने गर्छन् । चितवनमा अहिले धेरै सवारी साधन छन्, प्रायः जनावर वरिपरि नै भीड हुन्छ ।पार्कभित्र फोहोर फ्याँकिन्छ । पार्कभित्र को प्रवेश गरिरहेको छ ? त्यसको निगरानी गर्न अहिले गाह्रो छ । जनावर–सिकार अझै चलेकै छ, तर टाइगर टप्स जस्ता होटलले थप सुरक्षा प्रदान गरेकाले निगरानी कम प्रभावकारी भएको थियो । भारतीय राष्ट्रिय निकुञ्जमा धेरै भिडियो र तस्बिर छन्, जहाँ बाघलाई घेरेर २० भन्दा बढी सवारी साधनले ठूलो तनाव दिने गरेका छन् । चितवनमा पनि चाँडै त्यस्तै अवस्था आउने देख्छु, जुन दुःखद हो । तर, टाइगर टप्स बन्द भएपछि धनी ग्राहकले नेपाल भ्रमण गर्नै छाडे ।निकुञ्जभित्र फेरि टाइगर टप्स स्थापना गर्ने योजना छ ?हामीलाई लाग्छ, २०१२ मा सरकारले गरेको निर्णय गलत थियो । मलाई अझै विश्वास छ, सरकारले त्यो गल्ती पक्कै महसुस गरेको छ र सच्याउन खोजिरहेको छ । हालैको बजेटमा उच्चस्तरीय पर्यटन प्रवर्द्धनमा फेरि ध्यान केन्द्रित गराएको प्रस्ताव छ । संरक्षित क्षेत्रभित्र होटल भाडामा उपलब्ध गराउने सम्भावना प्रबल छ । दिगो तरिकाले कानुनअनुरूप मापदण्ड बनाई सीमित संख्यामा पारिस्थितिक पर्यटनमा होटल केन्द्रित भए यसलाई सरकारको सकारात्मक कदम मानिन्छ । टाइगर टप्स फेरि खोल्न इच्छुक छु ।१३ वर्षमा हामीले मुख्य होटल संरचनालाई सुरक्षित राख्ने प्रयास गरेका छौं । राष्ट्रिय निकुञ्ज विभाग र सेनालाई चोरी–सिकारीविरोधी, घाँसे मैदान व्यवस्थापन, वन्यजन्तु अनुगमन र परोपकारी परियोजना सञ्चालन गर्न भनेका छौं । हामी त्यो प्रतिष्ठित होटल फेरि सुरु गर्न सक्छौं, जसले नेपाललाई एसियामा वन्यजन्तु पर्यटन उद्योगको शीर्षमा फर्काउन मद्दत गर्नेछ ।बुबा जिम र टाइगर टप्सबारेका सम्झना सुनाइदिनुस् न !सन् २००९ मा मेरो बुबाको निधन हुनुअघि उहाँले मलाई भन्नुभएको थियो– संसारको सबैभन्दा सुन्दर देशमा मर्न पाउँदा म खुसी छु । यदि मेरो बुबा अझै जीवित हुनुहुन्थ्यो भने उहाँ अहिले पनि त्यही कुरा भन्नुहुन्थ्यो । बुबाको सबैभन्दा राम्रो सम्झना टाइगर टप्स मात्र होइन, विगतका ६० देखि ८० को दशकमा नेपालको तराईमा गरेका साहसिक कार्यहरू पनि हुन् । चाहे त्यो चितवन, नवलपरासी, पोखरा र बर्दियामा लजहरू निर्माण होस् वा त्रिशूली र कर्णाली नदीमा माछा मार्ने र र्‍याफ्टिङ गर्ने होस् । उहाँले सम्पूर्ण देशलाई ठूलो उत्साहका साथ अन्वेषण गर्नुभएको छ ।उहाँ नेपाली जनतालाई आफूभन्दा बढी माया गर्नु हुन्थ्यो । मेरो सबैभन्दा ठूलो सम्झना टाइगर टप्स जंगल लजमा बाल्यकाल बिताउनु हो । म काठमाडौंभन्दा जंगलमा बढी सहज अनुभूत गर्थे । राष्ट्रिय निकुञ्जभित्र सफारीमा जानु, हाम्रा हात्तीहरूसँग समय बिताउनु वा कर्मचारीबाट वन्यजन्तुबारे सिक्नु मेरा सबैभन्दा ठूला सम्झना हुन् । आज पनि म जंगलभित्र सकेसम्म धेरै समय बिताउने गर्छु ।मेरो परिवारका लागि ३० देखि ४० वर्षभन्दा बढी समयदेखि काम गरेका धेरै बफादार कर्मचारीसँग मेरो राम्रो सम्बन्ध बन्यो । हाम्रो परिवार त्यहाँका स्थानीय मानिसप्रति सदा ऋणी छ, जसले टाइगर टप्सलाई एसियाको सबैभन्दा प्रमुख वन्यजन्तु लजका रूपमा विकास गर्न मद्दत गरे । मेघौली विमानस्थलमा अवतरण गर्नु र हात्ती पोलो खेल्नु मेरो अविस्मरणीय क्षण थियो ।टाइगर टप्समा आएका विदेशी राष्ट्रप्रमुख र अन्य आगन्तुकका केही विशेष सम्झना छन् ?टाइगर टप्स विश्वव्यापी रूपमै मान्यता प्राप्त ब्रान्डमध्ये एक हो । धेरै विशिष्ट पाहुनाले यहाँ भ्रमण गरेका थिए । मलाई याद छ, भारतीय प्रधानमन्त्री राजीव गान्धी, अमेरिकी प्रथम महिला हिलारी क्लिन्टन, राजकुमार फिलिप, संयुक्त अधिराज्यकी राजकुमारी एनीले वर्षौंदेखि फरक–फरक समयमा टाइगर टप्स भ्रमण गरेका थिए । अन्तर्राष्ट्रिय सेलिब्रेटीहरूमा मिक जागर, रिंगो स्टार, लियोनार्डो डि क्याप्रियो, ओर्लान्डो ब्लुमहरूसमेत भ्रमणमा आए । नेपालमा हामी प्रायः शाही परिवार र प्रधानमन्त्रीहरूलाई टाइगर टप्समा स्वागत गर्थ्यौं ।"
न्युयोर्कको सडकमा नेपाली मेला,"अमेरिका — अमेरिकाको मुख्य सहर न्युयोर्कमा शनिबार एकदिने नेपाली मेला आयोजना गरिएको छ । न्युयोर्कको ज्याक्सन हाइटस्थित सडकमा नेपाली खाना, संस्कृति र मौलिकताको प्रचार गर्ने उद्देश्यले ‘हिमालयन स्ट्रिट एवम् हाम्रो मेला’ आयोजना गरिएको हो ।निम्जी, ओम र दिपेनको संयुक्त आयोजनामा आयोजित उक्त मेलामा नेपाली खाना, मौलिक वस्तुहरू, सांस्कृतिक पहिचान झल्काउने सामग्रीहरू साथै नेपाल प्रतिनिधित्व गर्ने विभिन्न स्टलहरू राखिएका थिए । ३७ वटा स्टल रहेको मेलामा नेपाली, भारतीय, दक्षिण एसियालीमूलका समुदायसँगै पर्यटकहरूको समेत घुइँचो लागेको थियो ।मेलामा नेपाली सांगीतिक ब्यान्ड र स्थानीय नेपाली मूलका कलाकारहरूले प्रस्तुत गरेको कार्यक्रमले अमेरिकी नागरिकहरू समेत झुमेका थिए ।मेलामा न्युयोर्क राज्यका सांसद स्टेफन रागा र क्वीन्स नगर अध्यक्ष डोनोभान रिचर्ड्स जुनियरको सह प्रायोजन तथा न्युयोर्कस्थित नेपाल सरकार पर्यटन प्रवर्द्धकको सहकार्य रहेको थियो । मेलालाई प्रभावकारी बनाउन ‘एनवाई नेपाली काम पोस्ट’ र ‘च्याम्पियन मार्सल आर्ट्स क्लब’ले पनि सहकार्य गरेका थिए ।नेपालको पर्यटन प्रवर्द्धन, अमेरिकामा नेपाली वस्तुहरूको पहुँच विस्तार तथा स्थानीय नेपाली व्यवसायको प्रवर्द्धनका लागि मेला आयोजना गरिएको आयोजक दिपेन्द्र लामाले जानकारी दिए । मेलाले नेपाली व्यवसायी तथा नेपालका मौलिक वस्तुहरूको व्यापारलाई प्रत्यक्ष रूपमा फाइदा पुर्‍याएको दाबी पनि उनले गरे ।मेलाले नेपालको पर्यटन प्रवर्द्धनमा महत्त्वपूर्ण भूमिका निर्वाह गरेको न्युयोर्कका लागि नेपाल सरकारका पर्यटन प्रवर्द्धक गोकुल श्रेष्ठले बताए । ‘आगामी दिनमा आयोजना गरिने मेलालाई थप प्रभावकारी बनाइनेछ,’ उनले भने, ‘अर्को पटक स्टल थप्नेछौँ र स्थानीयको सहभागिता अझै बढाउनेछौँ ।’मेलामा प्रदर्शन गरिएका वस्तुहरू तथा नेपालका मौलिक खानाले स्थानीय नागरिकलाई आकर्षित गरेको आयोजकहरूको दाबी छ । मेलामा नेपालसम्बन्धी विभिन्न जानकारीमूलक पुस्तकहरू समेत वितरण गरिएको थियो । मेला स्थानीय सरकारका प्रतिनिधि तथा राज्यसभा सांसदहरूले अवलोकन गरेका थिए ।"
नेपाल-अस्ट्रेलिया व्यापार सहकार्यबारे भिक्टोरियामा कार्यक्रम,"काठमाडौँ — नेपाल र अस्ट्रेलियाबीचको अन्तर्राष्ट्रिय व्यापारिक सहकार्य, सांस्कृतिक आदान–प्रदान र आपसी संलग्नता प्रवर्द्धन गर्ने उद्देश्यले अस्ट्रेलियाको भिक्टोरिया राज्यमा अन्तर्राष्ट्रिय व्यापार मञ्चले एक कार्यक्रम गरेको छ ।भिक्टोरियास्थित विन्डम सिटी काउन्सिलको स्पार्क इनोभेसन हबमा आयोजित कार्यक्रम वेरिबी व्यापार तथा पर्यटन संघ (डब्लुबीटीए) र अस्ट्रेलियन काउन्सिल फर मल्टिकल्चरल इन्टरप्रेन्योर्स (एसीएमई) ले संयुक्त रूपमा गरेको हो । कार्यक्रममा नेपालबाट धौलागिरी एड्भेन्चर सहयोगीको रूपमा जोडिएको थियो ।कार्यक्रमका विशेष आकर्षणको रूपमा त्रैमासिक म्यागेजिन 'फ्रम हिमालयज टु ओसन' (हिमालदेखि महासागरसम्म) सार्वजनिक गरिएको थियो । म्यागेजिनमा नेपाल–अस्ट्रेलिया सम्बन्धका विविध पाटाहरू समेटिएको‌ छ।म्यागेजिनमा द्विपक्षीय सम्बन्ध, कूटनीति, संस्कृति, व्यापार, पर्यटन, उद्यमशीलता, युवा सहभागिता तथा साझा उपलब्धिबारे सामग्री समावेश छन् । कार्यक्रमका वाल्टर एस. विलागोन्जालो (ओएएम) ले यस्ता मञ्चहरूले विभिन्न देशका उद्यमीहरूबीच संवाद र सहकार्यलाई प्रोत्साहन गर्ने बताए ।पूर्वमेयर तथा काउन्सिलर जेनी बरेरा, बीना महार्जन, सल्लाहकार जिम ग्रिसबर्ट, रामकुमार श्रेष्ठ, इयान ग्रीन (ओएएम), रिनु मोक्तान लगायतका वक्ताहरूले नेपाल–अष्ट्रेलिया सहकार्यलाई थप मजबुत बनाउने विषयमा जोड दिए ।कार्यक्रमका अवसरमा धौलागिरी एड्भेन्चर प्रालि र मौलिक फिल्म्स प्रालिका तर्फबाट दान घिसिङले‌ वाल्टर एस. विलागोन्जालो, डेबोरा डिकिन्सन र राजेन्द्र महार्जनलाई नेपाल अस्ट्रेलिया सम्बन्धमा उल्लेखनीय योगदानको लागि सम्मान गरे । त्यस अवसरमा घिसिङले वेरबरीमा एसियाली महोत्सव गर्ने घोषणा समेत गरे ।काउन्सिलर ज्यासमिन हिलले कार्यक्रममा सहभागी सबैलाई धन्यवाद दिँदै विन्डम सिटीको बहुसांस्कृतिक समुदायको भूमिकाबारे चर्चा गरिन् । कार्यक्रममा नेपाली र अस्ट्रेलियन विभिन्न संस्थाका प्रतिनिधिहरूको उपस्थिति थियो ।"
चीनको खुनमिङमा जारी दक्षिण एक्स्पो मेलामा नेपालको उपस्थिति,"बेइजिङ — नेपालको सक्रिय सहभागिता रहने गरेको चीन-दक्षिण एसिया एक्स्पो बिहीबारदेखि चीनको दक्षिणी युनान प्रान्तको खुनमिङ सहरमा सुरू भएको छ ।सन् २०१३ मा प्रथम संस्करण आयोजना हुँदा तत्कालीन उपराष्ट्रपति परमानन्द झाले उपस्थिति जनाएको यो एक्स्पो चीनले दक्षिण एसियालाई बजार प्रवर्द्धन गर्न सुरुवात गरेको एउटा मञ्च हो । एक्स्पोसँगै २९औं खुनमिङ आयात-नियात मेला पनि जारी छ ।विगतमा उपराष्ट्रपति, सभामुख, मन्त्री लगायतको उपस्थिति रहने एक्स्पोको नवौं संस्करणमा भने नेपालबाट राजदूतको सहभागिता रह्यो । चिनियाँ राष्ट्रिय जन कांग्रेसको स्थायी समितिका उपाध्यक्ष वाङ तोङमिङले उद्घाटन समारोहमा बोल्दै दक्षिण एसियाली देशका नेता तथा व्यापारिक प्रतिनिधिहरूलाई स्वागत गरे ।उनले हालैका वर्षहरूमा चीन र दक्षिण एसियाली देशहरूले खुलापन, सहयोग र समावेशीकरणको भावनालाई पालना गरेको बताउँदै विभिन्न क्षेत्रमा व्यावहारिक सहयोगलाई गहन पारिएको, आर्थिक तथा व्यापारिक विकासको राम्रो गति कायम राखिएको र सबै देशका जनतालाई फाइदा पुग्ने परिणामहरू हासिल गरेको कुरा औंल्याए । उनले भने, ‘दुई पक्षबीचको पारस्परिक लाभदायक सहयोगले चीन र दक्षिण एसियाली जनताबीचको परम्परागत मित्रतालाई गहिरो बनाउन बलियो जग बसालेको छ । क्षेत्रीय विकासका लागि उदाहरण स्थापित गरेको छ ।’चीनले दक्षिण एसियाली देशहरूको विकाससँग आफ्नो विकासलाई अझ नजिकबाट एकीकृत गर्ने इच्छा प्रकट गर्दै वाङले शान्ति, समृद्धि, सुन्दरता र मित्रताको आधारमा चीनले निरन्तर रणनीतिक पारस्परिक विश्वास बढाउने, बहुपक्षीयताको दृढतापूर्वक रक्षा गर्ने, व्यावहारिक सहयोग, पारस्परिक सिकाइ र लाभलाई सक्रिय रूपमा अघि बढाउने सुनाए । उनले थपे, ‘छिमेकी देशहरूको लागि साझा भविष्य भएको समुदायको निर्माणलाई गर्ने र सुखद भविष्य सिर्जना गर्ने चीनको अभिलाषा हो ।’समारोहमा चीनका लागि नेपाली राजदूत कृष्णप्रसाद ओलीले सहभागिता जनाए ।ओलीले चीन र नेपालबीच दौत्य सम्बन्ध स्थापनाको भएको ७०औं वार्षिकोत्सव भएको स्मरण गर्दै व्यापार, पर्यटन, कृषि, ऊर्जा, सूचना प्रविधि, कनेक्टिभिटी, स्वास्थ्य लगायतका क्षेत्रमा चिनियाँ लगानी सहयोग अपेक्षित भएको बताए । नेपाल भूपरिवेष्ठित नभएर चीनसँगको सहकार्य भूजडित भएको भन्दै उनले पोखरा र खुनमिङ सहरबीच सहर सम्बन्ध रहेको र त्यहाँस्थित चिनियाँ नागरिकलाई नेपाल भ्रमणको निम्तो दिए ।क्षेत्रीय आदानप्रदानका लागि चीनले राम्रो मञ्च उपलब्ध गराएको भन्दै राजदूत ओलीले प्राकृतिक स्रोत, सांस्कृतिक विविधता, जीवन्त बजार तथा विशाल सम्भाव्यताका कारण दक्षिण एसियासँग सहयोग र सहकार्य बढाउनु आवश्यक रहेको चर्चा गरे ।साझा विकासका लागि एकता र सहयोग भन्ने नाराका साथ नवौं चीन-दक्षिण एसिया एक्स्पो जुन १९ तारिखदेखि २४ तारिखसम्म जारी रहनेछ । चीनको वाणिज्य मन्त्रालय र युनान प्रान्तीय जनसरकारले संयुक्त रूपमा आयोजना गरेको यो गतिविधि नै चीन र दक्षिण एसियाली देशहरूबीचको महत्त्वपूर्ण आर्थिक र व्यापारिक आदानप्रदान गतिविधिमध्ये एक हो । अफगानिस्तान, भुटान, बंगलादेश, लाओस, म्यानमार, माल्दिभ्स, श्रीलंका, युएई भियतनाम लगायत देशहरूले विभिन्न मञ्च तथा प्रदर्शनीमा भाग लिएको एक्स्पोमा नेपालबाट १२० भन्दा बढी प्रदर्शकहरूले सहभागिता जनाएका छन् ।मेलाका कूल १७ पेभेलियनमा राखिएका १२ सय स्टलमध्ये १२० स्टलमा नेपाली व्यवसायीले हस्तकला, बुद्ध मूर्ति, चिया, कफी, पस्मिना, काष्ठकला, मूर्तिकला, थाङ्का, नेपाली कागजका उत्पादन, रुद्राक्ष, बुद्धचित्त, जडीबुटी लगायतका वस्तुहरू प्रदर्शनीमा राखेका छन् । हस्तकलात्मक वस्तुहरुको महत्त्व घट्दै गएको र नेपालको राजनीतिक तहबाट पनि बेवास्ता हुँदै आएकाले पहिलेको तुलनामा व्यापारिक सरगर्मी कम भएको प्रदर्शनमा सहभागी युनाइटेड ह्यान्डीक्राफ्ट इन्डस्ट्रिजका सुरेश ढकालले कान्तिपुरसँग बताए । उनले भने, ‘नेपालको नयाँ उत्पादन नै केही भएन । त्यसमाथि राजनीतिक वातावरणले पनि प्रभाव पारेको छ ।’नेपालबाट पनि प्रदर्शनीप्रति खासै चासो नदेखाइएकोमा उनले खल्लो लागेको बताए । हरेक देशका प्रतिनिधिहरूले आआफ्ना स्टलमा पुगेर हौसला बाँड्दै हिँडेको भन्दै उनले भने, ‘प्रदर्शनीमा सबैभन्दा ठूलो ४ वटा कक्ष मेरै छन्, तर कुनै नेपाली विशिष्ट पाहुनाको अनुहार देखिएको छैन ।’प्रदर्शनको पहिलो दिन सीमित अवलोकनकर्ताले मात्रै प्रवेश पाएको, दोस्रो दिन वर्षा भएकोले शनिबार वा आइतबारको बिदामा व्यापार बढ्ने आसमा उनी छन् ।प्रथम एक्स्पो २०१३ मा उपराष्ट्रपति झा, २०१४ मा प्रधानमन्त्री सुशील कोइराला, २०१५ मा वाणिज्यमन्त्री सुनीलबहादुर थापा, २०१६ मा उपराष्ट्रपति नन्दबहादुर पुन, सन् २०१७ मा बाह्य मुलुक अन्तर्गत काठमाडौंमा, २०१८ मा पुनः पुन, २०१९ २०२३ मा रामसहायप्रसाद यादवले, २०२४ मा राष्ट्रिय सभाकी उपाध्यक्ष विमला घिमिरेले भाग लिएकी थिइन् । बाह्य मुलुक र कोरोना महामारी बाहेक प्रायः सबैजसो एक्स्पोमा नेपालको उच्च सहभागिता रहने गरेको नेपाल-चीन कार्यकारी परिषद्का अध्यक्ष अनुपरञ्जन भट्टराईले स्मरण गरे ।चाइना डेलीका अनुसार बिहीबारदेखि चीनको दक्षिण पश्चिममा जारी एक्स्पोका विभिन्न फोरममा ७३ देश, क्षेत्र र अन्तर्राष्ट्रिय संस्थाका प्रतिनिधिहरूका साथै २,५०० भन्दा बढी उद्यमहरूको सहभागिता छ।"
बेइजिङमा चीन-नेपाल सगरमाथा साहसिक पर्यटन तथा संस्कृति कार्निभल,"बेइजिङ — विश्वको सर्वोच्च शिखर सगरमाथाका चिनियाँ आरोहीहरूले हिमालमा बढ्दो प्रदूषण तथा अनियन्त्रित भीडभाडप्रति चिन्ता प्रकट गरेका छन् । बेइजिङस्थित नेपाली राजदूतावासले आयोजना गरेको चीन-नेपाल सगरमाथा साहसिक पर्यटन तथा संस्कृति कार्निभल-२०२५ मा सहभागी पर्वतारोहीहरूले आफ्नो हिमाल आरोहणको अनुभव सुनाउँदै जलवायु परिवर्तनका कारण पग्लँदो हिउँ र बढ्दो प्रदूषणतर्फ नेपाल सरकारले ध्यान दिनुपर्ने सुझाव दिए ।चीनको शनचन माउन्टेनियरिङ तथा आउटडोर स्पोर्ट्स् एसोसियसन र द पेलिओटसँग मिलेर नेपाली दूतावासले ३ जना नेपाली र ७० भन्दा बढी चिनियाँ पर्वतारोहीहरूलाई आमन्त्रण गरेको थियो । कार्यक्रममा नेपालको परम्परागत संस्कृति झल्किने विशेष प्रस्तुती गराइएको थियो । चीनमा अध्ययनरत विभिन्न विद्यार्थीहरूको समूहले नेपाली मौलिक गीतसंगीतमा परम्परागत नृत्य देखाए । समता बज्राचार्य, अनुश्री कुइँकेल, चेतना तिवारी, यशस्वी बज्राचार्य, श्रेया बेलबासे र आर्जु खड्काले स्वागत नृत्य देखाएपछि नेपालबाट संस्कृति, पर्यटन तथा नागरिक उड्ययनमन्त्री बद्री पाण्डेले भिडियो सन्देश पठाए ।चीनका लागि नेपाली राजदूत कृष्णप्रसाद ओली र भिडियोमार्फत् नेपालका लागि चिनियाँ राजदूत छन सोङले नेपाल-चीन मित्रता र पर्यटकका लागि नेपालको हिमाली पर्यटन तथा हिमाली आकर्षणबारे चर्चा गरे । कार्यक्रममा बान्के फाउन्डेसन तथा डीप-रक् ग्रुपका मानार्थ अध्यक्ष एवं संस्थापक वाङ् श्ले सम्बोधन गरे भने राजदूत ओलीले तयार पारेको गीत ‘हिमालय’ प्रस्तुत गरिएको थियो । नेपाल पर्यटन बोर्डकी वरिष्ठ प्रबन्धक अर्चना केसीले प्रस्तुति दिइन् भने ‘नेपाल की छोरी हुँ म’ बोलको सांस्कृतिक नृत्यमा सबिना गोपालीले नेपाली दूतावासदेखि केही मिटरको दूरीमा रहेको फोर सिजन होटलको हल तताइदिइन् ।कार्यक्रममा चिनियाँ तथा नेपाली पर्वतारोहीहरुले आफ्नो यात्रा अनुभव सुनाउनुका साथै नेपालको पर्वतारोहण पर्यटनका संभाव्यताबारेमा जानकारी दिए । कार्यक्रममा भाग लिनका लागि नेपालबाट चर्चित आरोही पूर्णिमा श्रेष्ठ सहित मिङ्मा शेर्पा र मिङ्मा जी बेइजिङ आएका थिए ।एकै सिजनमा तीन पटक सर्वोच्च शिखर सगरमाथा आरोहण गरेकी पर्वतारोही तथा पत्रकार पूर्णिमा श्रेष्ठले सगरमाथासहित विश्वका विभिन्न हिमाल आरोहण गरिसकेकी छन् । कार्यक्रम अवधिमा ३ जना नेपाली पर्वतारोहीका साथै ७० जना चिनियाँ आरोही र पेलिओट अध्यक्ष, शनचन माउन्टेनियरिङ तथा आउटडोर स्पोर्टस् सम्बद्ध पदाधिकारीहरूलाई सम्मान गरिएको थियो ।सांस्कृतिक मारुनी नृत्य ‘वारि तुँवालो पारी तुवाँलो’बाट अम्बिका घिमिरेले दर्शकको मन जितेकी थिइन् भने इसिमोड र सगरमाथा प्रदूषण नियन्त्रण समितिले तयार पारेको ‘सेभ द स्नो’ विषयक घोषणा जारी गरियो । साथसाथै इसिमोडका पेमा ग्यात्सो डीजी, एसपीसीसीका छिरिङ शेर्पालगायतले भिडियो सन्देश दिए । पर्वतारोहीका भिडियो वृत्तचित्र पनि सो अवसरमा देखाइएको थियो ।"
बेइजिङस्थित श्वेत चैत्यमा सांस्कृतिक सप्ताह,"बेइजिङ — नेपाल-चीन दौत्य सम्बन्ध स्थापनाको ७०औं वर्षगाँठ एवम् चिनियाँ सांस्कृतिक सम्पदा दिवसको उपलक्ष्यमा बेइजिङस्थित अरनिकोकृत श्वेत चैत्य परिसरमा शनिबारदेखि सांस्कृतिक सप्ताह सुरू भएको छ ।बेइजिङस्थित नेपाली राजदूत कृष्णप्रसाद ओली, बेइजिङ नगर सम्पदा विभाग, क्यापिटल सङ्ग्रहालय र श्वेत चैत्य व्यवस्थापन कार्यालयका पदाधिकारीहरु लगायतले संयुक्त रुपमा सांस्कृतिक सप्ताहको सुरूवात गरेका छन् ।कार्यक्रमलाई सम्बोधन गर्दै चीनका लागि नेपाली राजदूत ओलीले सांस्कृतिक प्रदर्शन र आदानप्रदानले नेपाल चीन साझा सांस्कृतिक सम्पदाहरूलाई अझ समृद्ध बनाउने विश्वास प्रकट गरे । उनले भने, ‘यसले हाम्रो पारस्परिक समझदारी र सद्भावनालाई बढावा दिनेछ र युवा पुस्ताहरूमा मित्रतालाई अगाडि बढाउनेछ ।’नेपाल र चीनबीचको पुरानो सामाजिक-सांस्कृतिक र जनस्तरीय सम्बन्धलाई सम्बोधन गर्ने ऐतिहासिक स्मारकहरूमध्ये १३औं शताब्दीमा नेपाली वास्तुकार अरनिकोले बनाएको श्वेत चैत्य र शान्सी प्रान्तको माउन्ट वुथाईमा रहेको चैत्य युगौंदेखि दुई देशबीचको आत्मीयताको गाथा भएको राजदूत ओलीले बताए ।नेपाल र चीन बीचको मित्रता शान्तिपूर्ण सहअस्तित्वका पाँच सिद्धान्तमा आधारित रहेको भन्दै राजदूत ओलीले नेपाल सधैं एक-चीन नीतिमा प्रतिबद्ध रहेको सुनाए ।पाँचौं शताब्दीमा चिनियाँ भिक्षुहरू फा सियान र सुआन चाङले हिमालय पार गरेको र नेपाली विद्वान बुद्धभद्रले चीन यात्रा गरेको स्मरण गर्दै उनले राजकुमारी भृकुटीको तिब्बत साइनो चीन नेपाल जोड्ने अर्को अध्याय भएको चर्चा गरे ।ऐतिहासिक सांस्कृतिक अन्तरक्रियाहरूमा आधारित भएर कनेक्टिभिटी, पर्यटन, शैक्षिक आदानप्रदानका क्षेत्रहरू विस्तृत भएको बताउँदै ओलीले भने, ‘बेल्ट एन्ड रोड इनिसिएटिभ र ग्लोबल डेभलपमेन्ट इनिसिएटिभमा नेपालको समर्थनले हाम्रो सम्बन्धलाई अझ सुदृढ बनाएको छ । चीनले नेपाललाई एक विश्वसनीय मित्र र लामो समयदेखिको विकास साझेदारको सहयोग गरेको छ ।’काठमाडौंबाट भिडियो सन्देश जारी गर्दै चिनियाँ राजदूत छन सुङले सन् २०२५ मा चीन र नेपालबीच कूटनीतिक सम्बन्ध स्थापना भएको ७०औँ वर्षगाँठ हुनुका साथै आपसी सम्बन्ध मजबुत रहेको चर्चा गरे । दुई सभ्यताहरूबीचको आदानप्रदान र पारस्परिक सिकाइलाई प्रवर्द्धन गर्न, जनता-जनताबीचको आदानप्रदानलाई विस्तार गर्न र हिमालयपारिको चीन-नेपाल मित्रतालाई नयाँ उचाइमा पुर्‍याउन यस्ताखालका कार्यक्रम विशेष उपयोगी हुने पनि उनको धारणा थियो ।कार्यक्रममा नेपाली दूतावासकी मिनिस्टिर रोशन खनाल, प्रथम सचिव मनहरी दंगाल लगायत पदाधिकारीहरू, काम वा अध्ययनका सिलसिलामा यहाँ रहेका नेपालीहरू तथा बेइजिङ नगरपालिकाका सम्पदा संस्कृति हेर्ने निकायका जिम्मेवार व्यक्तिहरू, कार्यक्रममा भाग लिन आएको रोटरी क्लब अफ भादगाउँका प्रतिनिधिहरू लगायतको उपस्थिति थियो ।नेपाली दूतावासकी कन्सुलर सबिता नकर्मीले नेपालमा पर्यटन अवसर विषयक प्रस्तुति दिएकी थिइन् । चीन नेपालमा पर्यटक पठाउने दोस्रो ठूलो मुलुक भएको चर्चा गर्दै नकर्मीले नेपालको साहसिक, आध्यात्मिक तथा जैविक विविधतायुक्त पर्यटनले चिनियाँहरूको मन जित्नेमा दुई मत नरहेको बताइन् ।चीनमा जुन महिनामा सांस्कृतिक तथा प्राकृतिक सम्पदा दिवस मनाउने गरिन्छ । यसै सन्दर्भमा चीनका विभिन्न स्थलहरूले भव्य सांस्कृतिक गतिविधिहरूको आयोजना गर्छन् । बेइजिङ महानगरको सम्पदा ब्यूरोका साथै क्यापिटल सङ्ग्रहालय र श्वेतचैत्य व्यवस्थापन कार्यालय लगायतको सहकार्यमा सन् २०२५ बेइजिङ ह्वाइट प्यागोडा कल्चरल विक' कार्यक्रमको श्रृंखला जुन १४ देखि जुन २० सम्म बेइजिङ ह्वाइट प्यागोडा टेम्पलमा जारी रहनेछ ।कार्यक्रममा रोटरी क्लब अफ भादगाउँले उपहार स्वरुप स्वयम्भू चैत्य प्रदान गरेको थियो । स्वयम्भूको हस्तान्तरण गर्दै क्लबकी अध्यक्ष उमा कार्कीले नेपाल चीन सम्बन्ध थप प्रगाढ बन्ने विश्वास व्यक्त गरिन् । बुद्धले देखाएको बाटो अनुरुप दया, क्षमा, विश्वास र बुझाइ पनि आगामी दिनमा बढ्दै जाने उनको विश्वास थियो ।यस सांस्कृतिक सप्ताहमा प्रमुख पाँच खण्डहरू रहने जनाइएको छ । उद्घाटन समारोहपछि विशेष प्रदर्शनी, सांस्कृतिक अन्तर्क्रियाहरू, प्रदर्शनीलगायत १० भन्दा बढी सांस्कृतिक गतिविधि रहेको आयोजकले जानकारी दिएको छ ।"
पेरिसमा मनाइयाे कुमारीको रथ र लाखे नृत्यसहित नेपाली मेला,"काठमाडौँ — नेपालका विभिन्न जनजातिको वेशभूषा तथा संस्कृति झल्काउने नृत्य प्रदर्शन र विभिन्न नेपाली परिकारसहित पेरिसमा २०औं नेपाली मेला आयोजना गरिएको छ ।पेरिसको ब्वा द भाँसेन पार्कस्थित बुद्धको विशाल मूर्ति रहेको पार्कमा नेपाली सांस्कृतिक गृहले नेपालको प्रचार–प्रसार गर्न मेला आयोजना गरेको हो । शनिबार र आइतबार चलेको मेलामा नेपालीलगायत सयौं फ्रान्सेली सहभागी भए ।काठमाडौं उपत्यकाको मौलिक पर्व कुमारीको रथका साथै लाखे नाचले नेपाली र फ्रान्सेलीलाई विशेष आकर्षण गर्‍यो । मम, पानी रोटी, दालभात, सेलरोटी, चनाचटपटे, पकाउडा, लड्डु, पानीपुरी, अचारलागयत नेपाली परिकारले नेपालको यात्रा सम्झाएको फ्रान्सेलीहरुले बताए । नेपालका विविध क्षेत्रको प्रवद्र्धन र पर्यटनको प्रचार गर्न नेपालबारे विशेष विज्ञाता हासिल गरेका फ्रान्सेली र नेपालीले तामाङ संस्कृति, रोल्वालिङ क्षेत्र, नेपालको भूकम्पीय जोखिम, नेवारी संस्कृति, समुदायलगायत आधा दर्जनभन्दा बढी विषयमा प्रस्तुति दिए ।डोको, खर्पन, डालो, ढिकी, चर्खे पिङ, खाद्य सामग्रीलगायत नेपालका विभिन्न हस्तकलाका सामग्री प्रदर्शन र बिक्री गरिएको थियो । ‘भित्र झट्ट पस्दा त मलाई नेपालको कुनै गाउँ पसे जस्तो अनुभव भयो,’ सात पटका नेपाल भ्रमण गरेका फ्रान्सेली पत्रकार माथ्यु आलेख्जेन्डरले कान्तिपुरसित भने ।तामाङ सेलो, झ्याउरे, लोकगीतलगायत दर्जनौं गीतमा देखाइएको नृत्यले फ्रान्सेलीलाई विशेष आकर्षण गरेको थियो । साँझ सुकर्म सांगीतिक समूहले सांगीतिक साँझसमेत आयोजना गरेको थियो ।पेरिसस्थित नेपाली राजादूत सुधीर भट्टराईले नेपाली मेलाको उद्घाटन गर्दै नेपालमा १४२ जातजाति रहेको र त्यति नै भाषा बोलिने भएकाले पर्यटकका लागि विश्वमै एक आकर्षक थलोका रुपमा रहेको दाबी गर्दै फ्रान्सेलीहरुलाई नेपाल घुम्न आग्रह गरे। नेपालको भौगोलिक, सामाजिक, सांस्कृतिका विविधता र नेपालीले गर्ने अतिथि सत्कार विश्वकै अब्बल र अनुपम रहेको उनको भनाइ छ ।नेपाल, नेपाली संस्कृति र सम्पदाको प्रचारप्रसार गर्न र आफ्नो संस्कृति बालबालिकामा पुस्तान्तरण गर्न पनि मेला आयोजना गरिएको नेपाली सांस्कृतिक गृहका अध्यक्ष नन्द कुमार थेबेले कान्तिपुरलाई बताए ।"
पेरिसमा कुमारीको रथ र लाखे नृत्यसहित नेपाली मेला [तस्बिरहरु],"पेरिस — नेपालका विभिन्न जनजातिको भेषभूषा तथा संस्कृति झल्काउने नृत्य प्रदर्शन र विभिन्न नेपाली परिकारसहित पेरिसमा २० औँ नेपाली मेला सुरु भएको छ ।पेरिसको ब्वा द भाँसेन पार्कस्थित बुद्धको विशाल मूर्ति रहेको पार्कमा नेपाली सांस्कृतिक गृहले नेपालको प्रचारप्रसार गर्न यो मेला आयोजना गरेको हो । शनिबारदेखि दुई दिनसम्म चल्ने मेलामा सयौँ फ्रान्सेली लगायत नेपाली सहभागी भएका छन् ।काठमाडौं उपत्यकाको मौलिक पर्व कुमारीको रथका साथै लाखे नाचले नेपाली र फ्रान्सेलीलाई विशेष आकर्षण गर्‍यो । मम, पानी रोटी, दालभात, सेलरोटी, चनाचटपटे, पकाउडा, लड्डु, पानीपुरी, अचार लगायतका नेपाली परिकारले नेपालको यात्रा सम्झाएको फ्रान्सेलीहरूले बताए ।नेपालका विविध क्षेत्रको प्रवर्द्धन र पर्यटनको प्रचार गर्न नेपालबारे विशेष विज्ञाता हासिल गरेका फ्रान्सेली र नेपालीले तामाङ संस्कृति, रोल्वालिङ क्षेत्र, नेपालको भूकम्पीय जोखिम, न्यूआर संस्कृति र समुदायलगायत आधा दर्जनभन्दा बढी विषयमा प्रस्तुति गरेका थिए ।डोको, खर्पन, डालो, ढिकी, चर्खे पिङ, नेपालको खाद्य सामग्री लगायत नेपालका हस्तकलाका सामग्री प्रदर्शन र बिक्री गरिएको थियो । 'भित्र झ्वाट्ट पस्दा त मलाई नेपालको कुनै गाउँ पसेजस्तो अनुभव भयो' सात पटक नेपालको भ्रमण गरेका फ्रान्सेली पत्रकार माथ्यु आलेख्जेन्डरले कान्तिपुरसित भने ।तामाङ सेलो, झ्याउरे, लोक गीतलगायतका दर्जनौँ गीतमा देखाइएको नृत्यले फ्रान्सेलीहरूलाई विशेष आकर्षण गरेको थियो । साँझ सुकर्म सांगितिक समूहले सांगितिक साँझ आयोजना गरेको थियो ।नेपाली मेलाको उद्घाटन गर्दै पेरिसस्थित नेपाली राजदूत सुधीर भट्टराईले नेपालमा १४२ जनजाति समुदाय रहेको र १२४ भाषा बोलिने भएकाले पर्यटकहरूका लागि विश्वमै एक आकर्षण थलोका रूपमा रहेको भन्दै फ्रान्सेलीहरूलाई नेपाल घुम्न निम्ता गरे । उनले नेपालको भौगोलिक, सामाजिक, सांस्कृतिक विविधता र नेपालीले गर्ने अतिथि सत्कार विश्वकै अब्बल र अनुपम रहेको उल्लेख गरे ।नेपाल, नेपाली संस्कृति र सम्पदालाई प्रचारप्रसार गर्न र आफ्नो संस्कृति यहाँ जन्मेहुर्केका बालबालिकामा पुस्तान्तरण गर्न पनि यो मेला आयोजना गरिएको नेपाली सांस्कृतिक गृहका अध्यक्ष नन्दकुमार थेबेले कान्तिपुरलाई बताए । मेला आइतबार साँझसम्म चल्ने छ ।"
बग्दादमा राहदानी शिविर,"काठमाडौँ — नेपाली दूतावासले इराकको राजधानी बग्दादस्थित जादुयामा चार दिने राहदानी शिविर आयोजना गरेको छ । शिविरमा ४७ जना नेपालीको राहदानी नवीकरण गरिएको थियो । राहदानीको म्याद समाप्त भएकालाई नेपाल फर्कनको यात्रा अनुमति जारी गरिएको थियो ।इराकको मामिला हेर्ने कुवेतस्थित नेपाली दूतावासले शिविरका लागि प्रथम सचिव प्रेमराज गौतम र तृतीय सचिव नविन पराजुलीलाई बग्दाद पठाइएको थियो ।गैरआवासीय नेपाली संघ, इराकको समन्वयमा राहदानी शिविर आयोजना गरिएको थियो । एनआरएनए इराकले राहदानी शिविरका लागि दूतावासबाट टोली पठाइदिएकोप्रति परराष्ट्रमन्त्री आरजु राणा देउवा, राजदूत घनश्याम लम्सालप्रति आभार व्यक्त गरेको छ ।"
पेनाङमा राहदानी र कन्सुलर शिविर,"काठमाडौँ — मलेसियास्थित नेपाली दूतावासले पेनाङमा जेठ २४ र २५ गते राहदानी र  कन्सुलर शिविर गर्ने भएको छ । दूतावासले राहदानी नवीकरण गर्नका लागि अग्रिम रुपमा राहदानीको आवेदन फारम भर्न अनुरोध गरेको छ ।दूतावासले शिविरमा राहदानी नवीकरण, राहदानी संकलन र श्रमसम्बन्धी समस्या सुनुवाइ हुने जनाएको छ । पुरानो राहदानी नवीकरण गर्न २४० रिंगिट र हराएको, नासिएको, च्यातिएको राहदानी नवीकरण गर्न ३६० रिंगिट शुल्क लाग्ने दूतावासले जनाएको छ ।पेनाङबाट क्वालालम्पुरस्थित नेपाली दूतावास करिब ३ सय ५० किलोमिटर टाढा छ । दूतावासले पेनाङ क्षेत्रमा काम गर्ने नेपाली श्रमिकलाई राहदानी र श्रमसम्बन्धी समस्या सुनुवाइ गर्न पेनाङमा घुम्ती शिविर आयोजना गरिएको जनाएको छ ।"
एनआरएनए दक्षिण अस्ट्रेलिया संयोजकमा खरेलको उम्मेदवारी घोषणा,"काठमाडौँ — गैरआवासीय नेपालीहरुको संस्कृति संरक्षण र प्रवर्द्धनलाई मुख्य एजेन्डा बनाउँदै देवेन्द्र खरेलले गैरआवासीय नेपाली संघ (एनआरएनए) दक्षिण अस्ट्रेलियाको संयोजक पदमा औपचारिक उम्मेदवारी घोषणा गरेका छन् ।सन् २०२५–२०२७ कार्यकालका लागि २६ जुलाईमा मतदान हुँदै छ । उम्मेदवारी घोषणा गर्दै खरेलले आफ्नो प्राथमिकता एनआरएन समुदायभित्र नेपाली भाषा, कला, रीतिरिवाज र मौलिक पहिचानलाई जीवित राख्ने रहेको बताएका छन् । ‘संस्कृति हाम्रो असली पहिचान हो । नयाँ पुस्ताले हाम्रो भाषा बिर्संदै छन्, संस्कारबाट टाढिँदै छन्,’ खरेलले भने, ‘एनआरएनए नेपालबाट भर्खर आएकाको मात्र संस्था कदापि हुनु हुँदैन । एनआरएनए हाम्रा दोस्रो–तेस्रो पुस्ताको पनि अभिभावक हुनुपर्छ । त्यसका लागि नयाँ पुस्तालाई हामीले हाम्रो नेपाली संस्कृतिको पहिचान गराइरहनुपर्छ ।’रजिस्टर्ड नर्स पेसाका खरेल २०२१ देखि एनआरएनए दक्षिण अस्ट्रेलियामा पब्लिक अफिसरका रुपमा सक्रिय छन् । नेपाली पाठशाला एडिलेडका उपाध्यक्ष समेत रहेका उनीसँग सांस्कृतिक संरक्षण, शिक्षा, मानसिक स्वास्थ्य र संस्थागत सहकार्यका क्षेत्रमा समेत काम गरेको अनुभव छ ।"
मध्यविन्दु नगरपालिकामा ‘हाम्रो खुसी पाठ्यक्रम’ लागू,"काठमाडौँ — पूर्वी नवलपरासीस्थित मध्यविन्दु नगरपालिकाले आधारभूत तहमा ‘हाम्रो खुसी पाठ्यक्रम’ लागू गरी पठनपाठन सुरु गरेको छ ।भारतको दिल्लीमा सञ्चालन भइरहेको खुसी पाठ्यक्रम नेपालका विद्यालयमा पनि लागू गर्ने कार्य प्रारम्भ गर्ने मध्यविन्दु पहिलो नगरपालिका बनेको हो । स्थानीय सरकार सञ्चालन ऐनले स्थानीय तहलाई स्थानीय पाठ्यक्रम निर्माण गरी लागू गर्ने अधिकार दिएको छ । सोहीअनुसार स्थानीय पाठ्यक्रमकै रूपमा ‘हाम्रो खुसी पाठ्यक्रम’ लागू गरिएको मेयर भीमलाल अधिकारीले जानकारी दिए ।२०८१ साउनदेखि कक्षा १ देखि ८ सम्म लागू गरिएको सो पाठ्यक्रमले विद्यार्थी, अभिभावक र शिक्षकमा व्यवहारिक र सकारात्मक प्रभाव परेको उनले बताए । मानव मूल्य मान्यता, व्यवहार, प्रकृति, संस्कार, संस्कृति, आनीबानी आदिलाई समेटेर पाठ्यक्रम तयार पारिएको छ ।नगरपालिकाभित्र सामुदायिक र निजी गरी ६५ वटा विद्यालयमा पहिलो घण्टीमा हरेक दिन ३० मिनेट सो विषयको पठनपाठन हुने गरेको छ । गण्डकी प्रदेश सरकारले पनि सो पाठ्यक्रमलाई मुख्यमन्त्री नवप्रवर्तन कार्यक्रममा समेटेको छ । २०८१ भदौको पहिलो साता शिक्षा, विज्ञान तथा प्रविधिमन्त्री विद्या भट्टराईले पाठ्यक्रमको शुभारम्भ गरेकी थिइन् ।दिल्ली भ्रमणको क्रममा सो पाठ्यक्रमबाट प्रभावित भई लागू गरिएको मेयर अधिकारीले जनाए । पाठ्यक्रम निर्माण गर्नुअघि शिक्षकसहित नगरपालिकाका जनप्रतिनिधिको टोलीले दिल्लीका विद्यालयहरूको अवलोकन भ्रमणसमेत गरेको थियो । शिक्षकसहित विज्ञहरूसँग विभिन्न चरणमा छलफल र अध्ययनपछि पाठ्यक्रम तयार गरिएको नगरपालिकाले जनाएको छ ।मध्यविन्दुले सो पाठ्यक्रम लागू गरेपछि कास्की, स्याङ्जालगायत जिल्लाका स्थानीय तहहरूले पनि ‘हाम्रो खुसी पाठ्यक्रम’प्रति चासो देखाएका छन् । असल, सजग, नैतिकवान र इमानदार नागरिक तयार पार्ने उद्देश्यले सो पाठ्यक्रम लागू गरिएको मेयर अधिकारीले बताए ।'बालबालिकालाई असल नागरिक बनाउन कक्षा १ देखि नै सिकाइने गरिएको छ । सैद्धान्तिकभन्दा व्यवहारिक रूपमा विद्यार्थीलाई खुसी हुने कला सिकाउने पाठ्यक्रम तय गरिएको हो,' उनले भने ।विद्यार्थीका लागि भने ‘हाम्रो खुसी पाठ्यक्रम’को पाठ्यपुस्तक छैन । शिक्षकका लागि पाठ्यक्रमअनुसार हाते पुस्तक तयार पारिएको छ । विद्यालयमा सो विषय पठनपाठन गराउन स्रोत शिक्षक चयन गरिएका छन् ।शिक्षा महाशाखाका प्रमुख उपसचिव पद्मराज आचार्यले राष्ट्रिय पाठ्यक्रम प्रारूप, २०७६ अनुसार स्थानीय पाठ्यक्रमकै रूपमा ‘हाम्रो खुसी पाठ्यक्रम’ तय गरिएको जनाए । बालबालिकामा ज्ञान, सीप, मानव मूल्य मान्यता, बानी, व्यवहार, आचरण परिवर्तन तथा सकारात्मक सोचको विकास गर्न पाठ्यक्रमले सहयोग पुर्‍याउने उनले बताए । सो विषयको परीक्षा र मूल्याङ्कन भने नहुने व्यवस्था गरिएको छ ।नगरपालिकाले पाठ्यक्रम कार्यान्वयनको अवस्था मूल्याङ्कन गर्न पाठ्यक्रम विकास तथा अनुसन्धान केन्द्रसमेत स्थापना गरेको छ । कक्षा १ देखि ८ सम्मका बालबालिकामा सकारात्मक प्रभाव परेको भन्दै कक्षा ९–१० मा पनि लागू गर्न विद्यार्थी र अभिभावकले माग गरेका छन् भन्ने ‘हाम्रो खुसी पाठ्यक्रम’ कार्यक्रम संयोजक लक्ष्मी पाण्डेले बताइन् ।यसअघि नगरपालिकाले ‘हाम्रो मध्यविन्दु’ स्थानीय पाठ्यक्रम लागू गरे पनि त्यसको पूरकका रूपमा ‘हाम्रो खुसी’ पाठ्यक्रम लागू गरिएको जनाइएको छ । देशभरका स्थानीय तहहरूले आफू अनुकूल स्थानीय पाठ्यक्रम निर्माण गरी लागू गर्दै आएका छन् ।"
पब्लिक क्याम्पस चलाउने जिम्मा प्रदेश सरकारलाई दिइयोस् : मुख्यमन्त्री आचार्य,"दाङ — लुम्बिनी प्रदेशका मुख्यमन्त्री चेतनारायण आचार्यले पब्लिक क्याम्पस चलाउने जिम्मा प्रदेश सरकारलाई दिनुपर्ने बताएका छन् । उच्च शिक्षा क्षेत्रको सुदृढीकरणका लागि नीतिगत, संरचनात्मक र व्यवहारिक सुधारमा प्रदेश सरकार सक्रिय रहेको उल्लेख गर्दै उनले पब्लिक क्याम्पस सन्चालानमा प्रदेश सरकार सक्षम रहेको धारणा व्यक्त गरे ।शनिबार देउखुरीस्थित ऐरावती बहुमुखी क्याम्पसमा पब्लिक क्याम्पस प्राध्यापक संघ नेपाल लुम्बिनी प्रदेश समितिको आयोजनामा भएको प्रदेशस्तरीय भेलालाई सम्बोधन गर्दै उनले उच्च शिक्षाको गुणस्तर अभिवृद्धिका लागि सरकार र पब्लिक क्याम्पसबीच सहकार्य आवश्यक रहेको बताए ।`प्रदेश सरकारले पब्लिक क्याम्पसको शैक्षिक तथा भौतिक सुधारका लागि निरन्तर ध्यान दिँदै आएको छ । अब नीतिगत सुधार गरेर यसको जिम्मेवारी प्रदेश सरकारलाई दिए राम्रो हुन्छ,´ उनले भने,`प्रदेश सरकारले अनुदानको रूपमा पब्लिक क्याम्पसलाई सहयोग गर्न खोजेको छ तर कानुनी अड्चनहरू छन् । यसलाई सुधार गरेर सहकार्य बढाउन सकिन्छ ।´सामुदायिक क्याम्पसहरू आधारभूत तहका नागरिकका छोराछोरीलाई उच्च शिक्षामा लैजाने प्रमुख माध्यम भएको भन्दै उनले प्रदेशबाट नियमित सहयोगका लागि कानुनी अड्चन हटाउनु आवश्यक रहेको बताए । उनले पब्लिक क्याम्पसको जिम्मा प्रदेश सरकारलाई दिनुपर्ने माग निरन्तर संघीय सरकारसमक्ष राखिँदै आएको पनि उल्लेख गरे । `हामीले बारम्बार संघीय सरकारसँग भनिरहेका छौँ । पब्लिक क्याम्पसको जिम्मा प्रदेश सरकारलाई दिइयोस्,´ उनले भने,`माध्यमिक शिक्षासम्म हामीले लगानी गरेका छौँ तर कानुनले हामीलाई चिनेको छैन । कक्षा १२ सम्मको जिम्मा स्थानीय तहलाई दिइएको छ । सम्पूर्ण उच्च शिक्षाको जिम्मा संघीय सरकारसँग छ । यस्तो अवस्थामै पनि हामीले आफ्नो धर्म निर्वाह गर्दै आएका छौँ ।´शिक्षा क्षेत्रको विकासबिना समृद्ध लुम्बिनी प्रदेशको सपना पूरा हुन नसक्ने आत्मबोधका साथ सरकारले नीति निर्माण गरिरहेको आचार्यले बताए । शिक्षा ऐन आउँदा स्थिति अझ स्पष्ट हुने विश्वास व्यक्त गर्दै उनले प्रदेश सरकारले शिक्षा क्षेत्रमा अधिकार खोजिरहेको बताए । `अहिले प्रदेश सरकार अधिकारविहीन जस्तै अवस्थामा छ । हामीलाई पब्लिक क्याम्पस सञ्चालनको जिम्मेवारी दिइयो भने त्यो जिम्मेवारी हामी पूरा गर्न तयार छौँ,´ उनले भने,`विद्यालय स्थानीय तहले सञ्चालन गरून् । विश्वविद्यालय र आङ्गिक क्याम्पसको जिम्मेवारी संघीय सरकारले लेओस् । तर पब्लिक क्याम्पस चलाउने जिम्मा प्रदेश सरकारलाई दिइयोस् ।´मुख्यमन्त्री आचार्यले सामुदायिक क्याम्पसको दिगो भविष्य र शैक्षिक गुणस्तर सुधारका लागि मर्जर (गाभ्ने) नीति आवश्यक रहेको पनि बताए ।"
पूर्वाञ्चल विश्वविद्यालयको रजिस्ट्रारमा मिश्र नियुक्त,"काठमाडौँ — प्रधानमन्त्री केपी शर्मा ओलीले पूर्वाञ्चल विश्वविद्यालयको रिक्त रजिस्ट्रार पदमा प्राध्यापक कल्याणी मिश्र त्रिपाठीलाई नियुक्त गरेका छन् ।विश्वविद्यालयका कुलपतिसमेत रहेका प्रधानमन्त्री ओलीले उपकुलपति प्राध्यापक बिजुकुमार थपलियाको सिफारिसमा विश्वविद्यालयको ऐन, २०५० बमोजिम लमजुङ घर भई हाल चितवन निवासी मिश्रलाई आज नियुक्त गरेका हुन् ।मिश्रले बागवानी विषयमा त्रिभुवन विश्वविद्यालयबाट सन् २०१६ मा विद्यावारिधि गरेकी थिइन् । उनी विभिन्न अनुसन्धान र प्रकाशन कार्यमा पनि संलग्न छन् ।"
काठमाडौं विश्वविद्यालयका ११२९ विद्यार्थी दीक्षित,"काठमाडौँ — काठमाडौं विश्वविद्यालयको ३०औं दीक्षान्त समारोहको दोस्रो चरणमा १,१२९ जना विद्यार्थी दीक्षित भएका छन्  । शुक्रबार विश्वविद्यालयको केन्द्रीय परिसर, धुलिखेलमा आयोजित दीक्षान्त समारोहमा उनीहरूलाई उपाधि प्रदान गरिएको हो ।समारोहमा उत्कृष्ट नतिजा हासिल गर्ने विद्यार्थीलाई प्रधानमन्त्री तथा विश्वविद्यालयका कुलपति केपी शर्मा ओलीले स्वर्ण पदक प्रदान गरेका थिए । दीक्षित तथा स्वर्ण पदक प्राप्त गरेका विद्यार्थीलाई बधाई तथा शुभकामना दिँदै उनले विश्वविद्यालयबाट प्राप्त शिक्षालाई व्यवहारमा उतार्न आग्रह गरे । ‘विश्वविद्यालयमा प्राप्त शिक्षाको सही सदुपयोग गर्नुहोस्, नवप्रवर्तनको क्षेत्रमा उपयोग गर्नुहोस्,’ उनले भने, ‘देश र समाजका लागि सदैव सकारात्मक काम गर्नुहोस् ।’विद्यार्थीलाई सैद्धान्तिक शिक्षासँगै व्यवहारिक शिक्षाको पनि आवश्यकता रहेको उनले बताए । ‘विश्वविद्यालयमा आर्जन गरेको ज्ञानलाई अब व्यवहारमा उतार्ने समय आएको छ,’ उनले भने, ‘यहाँसम्मको अध्ययनपछि अब आफ्नै व्यवहारबाट धेरै कुरा सिक्दै जानुपर्छ ।’ व्यक्तिलाई उसको शैक्षिक योग्यताले मात्र होइन, व्यवहारले चिनाउने भएकाले सफलताको आधार पनि व्यवहार नै हुने उनको भनाइ थियो । त्यसैले व्यवहारिकता र व्यवहारिक शिक्षा अत्यावश्यक भएको उनले उल्लेख गरे ।काठमाडौं विश्वविद्यालय (केयू) का उपकुलपति प्रा. अच्युत वाग्लेले नेपालको उच्च शिक्षामा केयूले पुर्‍याउँदै आएको योगदानको राज्यले अझैसम्म समुचित मूल्याङ्कन नगरेको गुनासो गरे । उनका अनुसार, केयूले प्रत्येक वर्ष हजारौं प्रतिभालाई विदेश पलायनबाट रोक्दै अनुसन्धान र नवप्रवर्तनको संस्कार विकास गर्दै आएको छ । तर ग्रीन हाइड्रोजनको व्यावसायिक उत्पादन, केयूलाई ‘राष्ट्रिय उत्कृष्टता केन्द्र’ बनाउने, र पूर्ण अंग्रेजी माध्यमको अन्तर्राष्ट्रिय शिक्षा केन्द्रका रूपमा विकास गर्ने जस्ता योजनामा राज्यको अपेक्षित स्रोत र सहयोग प्राप्त हुन सकेको छैन ।उपकुलपति वाग्लेले पूर्ण संस्थागत तयारी र पटक–पटकको अनुरोध हुँदाहुँदै पनि राज्यको ध्यान नपुगेको उल्लेख गर्दै उच्च शिक्षालाई प्राथमिकता दिन आग्रह गरे । कार्यक्रमका प्रमुख अतिथि, अमेरिकास्थित माउन्ट साइनाई हेल्थ सिस्टम्सका प्रमुख कार्यकारी अधिकृत ब्रेन्डन जी. कारले आजको जटिल समाजमा केवल प्राविधिक दक्षता पर्याप्त नरही, करुणा र संवेदनशीलता बोकेको नेतृत्व अपरिहार्य भएको बताए ।उनका अनुसार, नेतृत्व भनेको केवल निर्णय लिने प्रक्रिया होइन, मानवताको सम्मान, व्यक्तिगत अनुभवको बुझाइ, र सेवा गर्दा गहिरो सहानुभूति प्रकट गर्नु पनि हो । दोस्रो चरणको दीक्षान्त समारोहमा विश्वविद्यालयका विभिन्न ६ स्कुलबाट १,१२९ जना विद्यार्थी दीक्षित भएका हुन् । तीमध्ये महिला ५५४ र पुरुष ५७५ जना रहेको विश्वविद्यालयले जनाएको छ ।दीक्षित विद्यार्थीमध्ये ३२ जना पीएचडी, डीएम र एमसीएच तहका, ६९ जना एमफिल, ५१३ जना स्नातकोत्तर, ४ जना पीजीडी र ५११ जना स्नातक तहका छन् । जसमध्ये भुटान, भारत, श्रीलङ्का र माल्दिभ्सका गरी ११८ जना अन्तर्राष्ट्रिय विद्यार्थी दीक्षित भएका हुन् ।कहाँ कति दीक्षित ?स्कुल अफ आर्ट्स-१६३स्कुल अफ एजुकेसन-१०२स्कुल अफ इन्जिनियरिङ- ६८स्कुल अफ मेनेजमेन्ट-११०स्कुल अफ मेडिकल साइन्सेज- ६६१स्कुल अफ साइन्स-२५"
बढ्दो गर्मीले डाक्नेश्वरीका विद्यालयमा दुई दिन बिदा,"राजविराज — बढ्दो गर्मीले विद्यार्थीलाई असर पर्नसक्ने भन्दै सप्तरीको डाक्नेश्वरी नगरपालिकाले विद्यालयमा दुई दिन बिदा दिएको छ । नगरपालिकाले बुधबार सूचना जारी गर्दै सामुदायिक र निजी विद्यालयमा बिहीबार र शुक्रबार गर्मी बिदा दिएको हो ।‘बढ्दो गर्मीले विद्यार्थीको स्वास्थ्यमा असर पर्नसक्ने सम्भावनालाई मध्यनजर गर्दै बिहीबार र शुक्रबारसम्मका लागि विद्यालयका प्रशासनिकबाहेक पठनपाठन कार्य स्थगन रहने,’ नगर प्रमुख रामलखन मलाहले जारी गरेको सूचनामा उल्लेख छ ।बिहान ८ देखि साँझ साढे ५ बजेसम्मै चर्को घाम रहँदा यहाँका जनजीवन प्रभावित भएको छ ।"
गैंडाकोटमा तीन दिन विद्यालय बन्द गरिने,नवलपरासी — अत्यधिक गर्मी बढेपछि जिल्लाको गैंडाकोट नगरपालिकाले बुधबारदेखि ३ दिन विद्यालय बन्द गर्न निर्देशन दिएको छ ।गैंडाकोटका मेयर मदनभक्त अधिकारीले मंगलबार सूचना प्रकाशन गरेर नगरपालिकाभित्रका सबै विद्यालय बुधबारबाट शुक्रबारसम्म बन्द गर्न निर्देशन गरेका हुन् । अत्यधिक गर्मी बढेको र अभिभावकको समेत सिकायत आएकाले विद्यालय बन्द गर्न परेको उनले जानकारी दिए ।मंगलबार पूर्वी नवलपरासीको तापक्रम ३९ डिग्री रहेको छ ।
पोखरा बहुमुखी क्याम्पसले पायो क्यूएए मान्यता,"पोखरा — पोखरा बहुमुखी क्याम्पसले शैक्षिक उत्कृष्टताको प्रतीक मानिने ‘गुणस्तर प्रत्याभूति तथा प्रत्यायन’ (क्यूएए) प्रमाणपत्र प्राप्त गरेको छ । त्रिभुवन विश्वविद्यालयअन्तर्गत सञ्चालित यस क्याम्पसले विश्वविद्यालय अनुदान आयोगद्वारा तोकिएका विविध मापदण्ड सफलतापूर्वक पूरा गर्दै जेठ २१ गते औपचारिक रूपमा यो मान्यता प्राप्त गरेको हो ।क्याम्पस प्रमुख शिशुकला पराजुलीले यो उपलब्धिलाई शिक्षा सुधारको यात्रका क्रममा एक महत्त्वपूर्ण मोडको रूपमा लिएकी छन् । ‘क्यूएए प्रमाणपत्रले हाम्रो क्याम्पसलाई अझ पारदर्शी, उत्तरदायी र सक्षम बनाउन उत्प्रेरित गरेको छ,’ उनले भनिन्, ‘तर यो अन्तिम गन्तव्य होइन, निरन्तर सुधार र प्रतिस्पर्धी क्षमताको आधार हो ।’ उनले क्याम्पसको यो उपलब्धि सामूहिक प्रयास र दूरदर्शी योजनाको परिणाम भएको बताइन् ।२०४४ मंसिर १४ मा पोखराको टुँडिखेलस्थित राष्ट्रिय माविको भवनमा स्थापना भएको क्याम्पस अहिले आफ्नै परिसर पोखरा–९ शान्तिवनमा सञ्चालनमा छ । स्थापनाको प्रारम्भिक चरणमा महेन्द्र मावि, नयाँबजारको भवन प्रयोगमा ल्याइएको थियो । क्याम्पस भवन निर्माणका लागि तत्कालीन सञ्चालक समिति अध्यक्ष नरेन्द्रमान लालचनको ५० लाख रुपैयाँ सहयोग निर्णायक बनेको थियो । पोखरा महानगरपालिकाले आवश्यक जग्गा उपलब्ध गराएको र निजी क्षेत्रका सहयोगदाताको चन्दा तथा जनसहयोगमा आजको भौतिक पूर्वाधार निर्माण भएको हो ।आन्तरिक गुणस्तर सुनिश्चितता समिति संयोजक प्राध्यापक महेन्द्र रिमालका अनुसार पछिल्ला वर्षमा क्याम्पसको पूर्वाधार, प्रशासनिक संरचना, शैक्षिक उत्कृष्टता र वित्तीय पारदर्शितामा उल्लेखनीय सुधार हुँदै आएको छ । यही क्रमको मूल्यांकनस्वरूप क्याम्पसले क्यूएए प्रक्रिया सफलतापूर्वक पूरा गर्न सक्षम भएको उनले बताए । मंगलबार क्याम्पसले आयोजना गरेको पत्रकार सम्मेलनमा उनले भने, ‘क्यूएए प्रमाणपत्र प्राप्त भएपछि यहाँ अध्ययन गर्ने विद्यार्थीको प्रमाणपत्रलाई अन्तर्राष्ट्रिय विश्वविद्यालयले समेत मान्यता दिनेछन्, जुन क्याम्पसकै शैक्षिक प्रतिष्ठाको सूचक हो ।’हाल क्याम्पसमा स्नातक तहमा मानविकी तथा व्यवस्थापन संकायका कार्यक्रम सञ्चालनमा छन् । करिब ५ सय विद्यार्थी अध्ययनरत क्याम्पसले आगामी दिनमा बीबीए, बीआईएम, बीआईटीजस्ता कार्यक्रम थप गर्ने योजना अगाडि सारेको छ ।क्याम्पस प्रमुख पराजुलीले क्याम्पसलाई राष्ट्रिय तथा अन्तर्राष्ट्रियस्तरमा प्रतिस्पर्धा गर्न सक्ने बनाउने दीर्घकालीन योजना रहेको बताइन् । व्यावहारिक शिक्षा र जीवनोपयोगी सीपको अभिवृद्धिका लागि क्याम्पसले विविध नन–क्रेडिट कोर्सहरू सञ्चालन गर्दै आएको जानकारी प्राध्यापक रिमालले दिए । उनले भने, ‘शैक्षिक क्रियाकलापसँगै सामाजिक उत्तरदायित्वलाई समेत उत्तिकै महत्त्व दिइएको छ ।’क्याम्पसले वातावरणीय संरक्षण, लैंगिक समानता, साइबर सुरक्षाको सचेतना, मानसिक स्वास्थ्य, महिला सशक्तीकरण, जीवन सीप, आत्मनिर्भरता, नेतृत्व विकास र वन संरक्षणजस्ता क्षेक्रमा जिल्लास्तरीय कार्यक्रम सञ्चालन गर्दै आएको छ ।"
गर्मी बढेपछि इटहरीमा बुधबार विद्यालय बन्द गरिने,सुनसरी — केही दिनयता बढेको अत्यधिक गर्मीले बालबालिकाको स्वास्थ्यमा प्रतिकूल असर पार्ने भन्दै इटहरी उपमहानगरपालिकाले शिक्षण संस्थाहरू एक दिनका लागि बन्द गर्ने निर्णय गरेको छ ।गर्मीले जनजीवन नै अस्तव्यस्त हुन थालेपछि बुधबार एक दिन बिदा दिइएको हो । बढ्दो गर्मीका कारण बालबालिकाहरूको स्वास्थ्यमा प्रतिकूल प्रभाव परेको भन्दै शिक्षण संस्थाहरूबाट गुनासो आएपछि इटहरी उपमहानगरपालिकाले बुधबार सबै सामुदायिक र संस्थागत विद्यालय बन्द गर्ने निर्णय गरेको हो ।गर्मीले यस क्षेत्रको जनजीवन कष्टकर बनेको भन्दै बर्से बिदाबाट कटौती हुने गरी बिदा दिएको इटहरी उपमहानगर पालिकाका कार्यवहाक नगर प्रमुख संगीताकुमारी चौधरीले जनाइन् ।केही दिनयता तापक्रम अत्यधिक बढ्न थालेपछि पूर्वी तराईको जनजीवन प्रभावित बनेको छ ।
संस्कृत विश्वविद्यालयमा ५ महिनापछि खुल्यो ताला,"दाङ — नेपाल संस्कृत विश्वविद्यालय केन्द्रीय कार्यालय बेलझुन्डीमा पाँच महिनाअघि लगाइएको ताला शुक्रबार खुलेको छ । विश्वविद्यालयको वार्ता समिति र माओवादीनिकट अनेरास्ववियु क्रान्तिकारीबीच पाँचबुँदे सहमति भएपछि शुक्रबार ताला खोलिएको हो ।अनेरास्ववियु क्रान्तिकारीले विभिन्न माग राख्दै गत १२ पुसमा विश्वविद्यालयको केन्द्रीय कार्यालयको मूल गेटमा ताला लगाएको थियो । गत फागुनमा अनुसन्धान केन्द्रको कार्यालयमा तालाबन्दी थियो । तालाबन्दीपछि विश्वविद्यालयले राष्ट्रिय सांस्कृतिक अध्ययन केन्द्रका कार्यकारी निर्देशक जर्मन चौधरीको संयोजकत्वमा वार्ता समिति गठन गरेको थियो ।सहमति जुटाउन नसकेपछि समितिले दुई महिनामै राजीनामा दिएको थियो । त्यसपछि प्राध्यापक अर्जुनप्रसाद भट्टराईको संयोजकत्वमा तीन सदस्यीय वार्ता समिति गठन भएको थियो । समितिका सदस्यहरूमा उपप्राध्यापक विनोद आचार्य र उपप्रशासक अनिल पोख्रेल थिए ।विश्वविद्यालय र अनेरास्ववियु क्रान्तिकारीबीच विश्वविद्यालयको केन्द्रीय आयुर्वेद विद्यापीठमा पठनपाठनलाई सहज गराउन प्रयोगात्मक सामग्री आउँदो असारभित्र खरिद गर्ने सहमति भएको छ । प्रयोगात्मक अभ्यासका लागि आवश्यक अस्पताल, जनशक्ति र सामग्रीको प्रक्रिया मिलाउन आगामी विश्वविद्यालयसभामा प्रस्ताव लैजाने अर्को सहमति छ ।विश्वविद्यालयको परीक्षा प्रणालीलाई निष्पक्ष, भयरहित बनाउन आयुर्वेद अध्ययन संस्थानका डिन, सहायक डिन र प्राचार्यजस्ता पदाधिकारी अनुगमन गर्ने निकाय भएका कारण उनीहरूबाट प्रश्नपत्र निर्माण, उत्तरपुस्तिका परीक्षण र सम्परीक्षणजस्ता काम नगर्ने सहमति भएको छ ।पदाधिकारीका विषयमा प्राप्त उजुरीका आधारमा कार्यकारी परिषद्ले एक महिनाभित्र छानबिन गरी दोषी पाइए पुनगर्ठन गर्ने पनि सहमति छ ।"
जापानी नागरिकको ८० लाख सहयोगमा विद्यालय भवन निर्माण,"बझाङ — भूकम्पले क्षतिग्रस्त बनेको बझाङको एक विद्यालय भवन जापानी नागरिकको सहयोगमा पुननिर्माण गरिएको छ । जयपृथ्वी नगरपालिका–७ सुवेडास्थित सुनिपिपल चौर माध्यामिक विद्यालयको भवन जापानी नागरिक लिलिको व्यक्तिगत सहयोगमा पुननिर्माण गरिएको हो ।नवनिर्मित दुई तलाको चार कोठे पक्की भवन र तीन कोठे शौचालय भूकम्प प्रतिरोधी, अपाङ्गता मैत्री, छात्रामैत्री र बालमैत्री हुने गरी निर्माण गरिएको छ । विद्यालय भवनको निर्माण ७६ लाख ८२ हजार ४१४ र शौचालय निर्माणमा १२ लाख ९४ हजार २४९ रुपैयाँ गरी ८९ लाख ७६ हजार ६६३ खर्च भएको पुर्ननिर्माणमा समन्वय गरेको स्थानीय गैरसरकारी संस्था प्रगतिशील युवा समाजले जानकारी दिएको छ ।विद्यालयका प्रधानाध्यापक विष्णुभक्त जोशीले २०८० असोज १६ गतेको भूकम्पले विद्यालयका तीन भवनका १५ कक्षाकोठा क्षतिग्रस्त भएपछि टहरामा पठनपाठन गर्नुपरेको बताए । ‘टिनको टहरामा पानी र हावाहुरीका बेला पढाएको सुनिदैन थियो । गर्मी र जाडोमा पनि निकै सास्ती हुन्थ्यो,’ जोशीले भने, ‘नयाा भवन र शौचालय बनेपछि हामीलाई ठूलो राहत भएको छ ।’ विद्यालयले सहयोगी जापानी नागरिकको सम्मानमा नवनिर्मित भवनको नाम लिलिको ब्लक राखेको उनले बताए ।छात्रामैत्री शौचालय समेत निर्माण भएकोमा यहाँका छात्रा झन् खुशी भएका छन् । ‘छात्रा र छात्रले प्रयोग गर्ने शौचालय एउटै हुँदा निकै समस्या थियो,’ विद्यार्थी आयुसा सुवेदीले भनिन्, ‘अहिले छात्राका लागि छुट्टै शौचालय बनेको छ । महिनावारी हुादा प्याड चेन्ज गर्न पनि सजिलो भएको छ ।’ विद्यालय निर्माणमा समन्वय गर्ने संस्था प्रगतिशील युवा समाजका अध्यक्ष रमेश केसीले विद्यालयले हस्तान्तरण गरिएका संरचनाको संरक्षण र मर्मतमा ध्यान दिनुपर्ने बताए ।"
